--- ATTENTION : CONSERVEZ CETTE LICENCE SI VOUS REDISTRIBUEZ CE FICHIER ---
License ABU
-=-=-=-=-=-
Version 1.1, Aout 1999

Copyright (C) 1999 Association de Bibliophiles Universels
   http://abu.cnam.fr/
   abu@cnam.fr

La base de textes de l'Association des Bibliophiles Universels (ABU)
est une oeuvre de compilation, elle peut etre copiee, diffusee et
modifiee dans les conditions suivantes :

1.  Toute copie a des fins privees, a des fins d'illustration de l'enseignement
    ou de recherche scientifique est autorisee.

2.  Toute diffusion ou inclusion dans une autre oeuvre doit

     a) soit inclure la presente licence s'appliquant a l'ensemble de la
        diffusion ou de l'oeuvre derivee.

     b) soit permettre aux beneficiaires de cette diffusion ou de cette
        oeuvre derivee d'en extraire facilement et gratuitement une version
        numerisee de chaque texte inclu, muni de la presente licence.  Cette
        possibilite doit etre mentionnee explicitement et de facon claire,
        ainsi que le fait que la presente notice s'applique aux documents
        extraits.

     c) permettre aux beneficiaires de cette diffusion ou de cette
        oeuvre derivee d'en extraire facilement et gratuitement la version
        numerisee originale, munie le cas echeant des ameliorations visees au
        paragraphe 6, si elles sont presentent dans la diffusion ou la nouvelle
        oeuvre. Cette possibilite doit etre mentionnee explicitement et de
        facon claire, ainsi que le fait que la presente notice s'applique aux
        documents extraits.

   Dans tous les autres cas, la presente licence sera reputee s'appliquer
   a l'ensemble de la diffusion ou de l'oeuvre derivee.


3. L'en-tete qui accompagne chaque fichier doit etre integralement 
   conservee au sein de la copie.

4. La mention du producteur original doit etre conservee, ainsi
   que celle des contributeurs ulterieurs.

5. Toute modification ulterieure, par correction d'erreurs,
   additions de variantes, mise en forme dans un autre format, ou autre,
   doit etre indiquee.  L'indication des diverses contributions devra etre
   aussi precise que possible, et datee.

6. Ce copyright s'applique obligatoirement a toute amelioration
   par simple correction d'erreurs ou d'oublis mineurs (orthographe,
   phrase manquante, ...), c'est-a-dire ne correspondant pas a
   l'adjonction d'une autre variante connue du texte, qui devra donc
   comporter la presente notice.

----------------------- FIN DE LA LICENCE ABU --------------------------------

--- ATTENTION : CONSERVEZ CET EN-TETE SI VOUS REDISTRIBUEZ CE FICHIER ---
<IDENT gargantua>
<IDENT_AUTEURS rabelaisf>
<IDENT_COPISTES bretjp bretb bretl>
<ARCHIVE http://www.abu.org/>
<VERSION 2>
<DROITS 0>
<TITRE Gargantua>
<GENRE prose>
<AUTEUR Rabelais, Francois>
<COPISTE Jean-Paul, Boris et Laetitia Bret (jpbret@dialup.francenet.fr)>
<NOTESPROD>
 Edition Garnier (sans date, fin XIX)
 Texte base sur l'edition de Francois Juste, Lyon, 1542 
 (dernier texte revu par Rabelais)
</NOTESPROD>
----------------------- FIN DE L'EN-TETE --------------------------------

------------------------- DEBUT DU FICHIER gargantua2 --------------------------------

LA VIE TRES HORRIFICQUE DU GRAND GARGANTUA 
             PERE DE PANTAGRUEL. 
Jadis composee par M. Alcofribas, abstracteur de Quinte Essence. 
        Livre plein de Pantagruelisme. 


AUX LECTEURS 


Amis lecteurs, qui ce livre lisez, 
Despouillez vous de toute affection; 
Et, le lisant, ne vous scandalisez: 
Il ne contient mal ne infection. 
Vray est qu'icy peu de perfection 
Vous apprendrez, si non en cas de rire; 
Aultre argument ne peut mon cueur elire, 
Voyant le dueil qui vous mine et consomme : 
Mieulx est de ris que de larmes escripre, 
Pour ce que rire est le propre de l'homme. 


<><><><><><><><><><><><><><><><><><><><><><><><><><><><><><><><><><> 
PROLOGE DE L'AUTEUR 

BEUVEURS tres illustres, et vous, Verolez tres precieux, - car a vous, non a aultres, sont dediez mes escriptz, - Alcibiades, ou dialoge de Platon intitule Le Bancquet, louant son precepteur Socrates, sans controverse prince des philosophes, entre aultres parolles le dict estre semblable es Silenes. Silenes estoient jadis petites boites, telles que voyons de present es bouticques des apothecaires, pinctes au dessus de figures joyeuses et frivoles, comme de harpies, satyres, oysons bridez, lievres cornuz, canes bastees, boucqs volans, cerfz limonniers et aultres telles pinctures contrefaictes a plaisir pour exciter le monde a rire (quel fut Silene, maistre du bon Bacchus); mais au dedans l'on reservoit les fines drogues comme baulme, ambre gris, amomon , musc, zivette, pierreries et aultres choses precieuses. Tel disoit estre Socrates, parce que, le voyans au dehors et l'estimans par l'exteriore apparence, n'en eussiez donne un coupeau d'oignon, tant laid il estoit de corps et ridicule en son maintien, le nez pointu, le reguard d'un taureau, le visaige d'un fol, simple en meurs, rustiq en vestimens, pauvre de fortune, infortune en femmes, inepte a tous offices de la republique, tousjours riant, toujours beuvant d'autant a un chascun, tousjours se guabelant, tousjours dissimulant son divin scavoir; mais, ouvrans ceste boyte, eussiez au dedans trouve une celeste et impreciable drogue: entendement plus que humain, vertus merveilleuse, couraige invincible, sobresse non pareille, contentement certain, asseurance parfaicte, deprisement incroyable de tout ce pourquoy les humains tant veiglent , courent, travaillent, navigent et bataillent. A quel propos, en voustre advis, tend ce prelude et coup d'essay? Par autant que vous, mes bons disciples, et quelques aultres foulz de sejour , lisans les joyeulx tiltres d'aulcuns livres de nostre invention, comme Gargantua, Pantagruel, Fessepinte, La Dignite des Braguettes, Des Poys au lard cum commento, etc., jugez trop facillement ne estre au dedans traicte que mocqueries, folateries et menteries joyeuses, veu que l'ensigne exteriore (c'est le tiltre) sans plus avant enquerir est communement receu a derision et gaudisserie. Mais par telle legierete ne convient estimer les oeuvres des humains. Car vous mesmes dictes que l'habit ne faict poinct le moyne, et tel est vestu d'habit monachal, qui au dedans n'est rien moins que moyne, et tel est vestu de cappe Hespanole, qui en son couraige nullement affiert a Hespane. C'est pourquoy fault ouvrir le livre et soigneusement peser ce que y est deduict. Lors congnoistrez que la drogue dedans contenue est bien d'aultre valeur que ne promettoit la boite, c'est-a-dire que les matieres icy traictees ne sont tant folastres comme le titre au-dessus pretendoit. Et, pose le cas qu'au sens literal vous trouvez matieres assez joyeuses et bien correspondentes au nom, toutes fois pas demourer la ne fault, comme au chant de Sirenes, ains a plus hault sens interpreter ce que par adventure cuidiez dict en gayete de cueur. Crochetastes vous oncques bouteilles? Caisgne ! Reduisez a memoire la contenence qu'aviez. Mais veistes vous oncques chien rencontrant quelque os medulare ? C'est, comme dict Platon, lib. ij de Rep., la beste du monde plus philosophe. Si veu l'avez, vous avez peu noter de quelle devotion il le guette, de quel soing il le guarde, de quel ferveur il le tient, de quelle prudence il l'entomme , de quelle affection il le brise, et de quelle diligence il le sugce. Qui le induict a ce faire? Quel est l'espoir de son estude? Quel bien pretend il? Rien plus qu'un peu de mouelle. Vray est que ce peu plus est delicieux que le beaucoup de toutes aultres, pour ce que la mouelle est aliment elaboure a perfection de nature, comme dict Galen., iij Facu. natural., et xj De usu parti. A l'exemple d'icelluy vous convient estre saiges, pour fleurer, sentir et estimer ces beaulx livres de haulte gresse , legiers au prochaz et hardiz a la rencontre; puis, par curieuse lecon et meditation frequente, rompre l'os et sugcer la sustantificque mouelle - c'est a dire ce que j'entends par ces symboles Pythagoricques - avecques espoir certain d'etre faictz escors et preux a ladicte lecture; car en icelle bien aultre goust trouverez et doctrine plus absconce, laquelle vous revelera de tres haultz sacremens et mysteres horrificques, tant en ce que concerne nostre religion que aussi l'estat politicq et vie oeconomicque. Croiez vous en vostre foy qu'oncques Homere, escrivent l'Iliade et Odyssee, pensast es allegories lesquelles de luy ont calfrete Plutarche, Heraclides Ponticq, Eustatie, Phornute, et ce que d'iceulx Politian a desrobe? Si le croiez, vous n'approchez ne de pieds ne de mains a mon opinion, qui decrete icelles aussi peu avoir este songees d'Homere que d'Ovide en ses Metamorphoses les sacremens de l'Evangile, lesquelz un Frere Lubin, vray croque lardon , s'est efforce demonstrer, si d'adventure il rencontroit gens aussi folz que luy, et (comme dict le proverbe) couvercle digne du chaudron. Si ne le croiez, quelle cause est pourquoy autant n'en ferez de ces joyeuses et nouvelles chronicques, combien que , les dictans, n'y pensasse en plus que vous, qui par adventure beviez comme moy? Car, a la composition de ce livre seigneurial, je ne perdiz ne emploiay oncques plus, ny aultre temps que celluy qui estoit estably a prendre ma refection corporelle, scavoir est beuvant et mangeant. Aussi est ce la juste heure d'escrire ces haultes matieres et sciences profundes, comme bien faire scavoit Homere, paragon de tous philologes, et Ennie, pere des poetes latins, ainsi que tesmoigne Horace, quoy qu'un malautru ait dict que ses carmes sentoyent plus le vin que l'huille. Autant en dict un tirelupin de mes livres; mais bren pour luy! L'odeur du vin, o combien plus est friant, riant, priant, plus celeste et delicieux que d'huille! Et prendray autant a gloire qu'on die de moy que plus en vin aye despendu que en huyle, que fist Demosthenes, quand de luy on disoit que plus en huyle que en vin despendoit. A moy n'est que honneur et gloire d'estre dict et repute bon gaultier et bon compaignon, et en ce nom suis bien venu en toutes bonnes compaignies de Pantagruelistes. A Demosthenes, fut reproche par un chagrin que ses Oraisons sentoient comme la serpilliere d'un ord et sale huillier. Pour tant, interpretez tous mes faictz et mes dictz en la perfectissime partie; ayez en reverence le cerveau caseiforme qui vous paist de ces belles billes vezees, et, a vostre povoir, tenez moy tousjours joyeux. Or esbaudissez vous, mes amours, et guayement lisez le reste, tout a l'aise du corps, et au profit des reins! Mais escoutez, vietz d'azes, - que le maulubec vous trousque! - vous soubvienne de boyre a my pour la pareille, et je vous plegeray tout ares metys. 

<><><><><><><><><><><><><><><><><><><><><><><><><><><><><><><><> 
De la genealogie et antiquite de Gargantua 

CHAPITRE PREMIER 

Je vous remectz a la grande chronicque Pantagrueline recongnoistre la genealogie et antiquite dont nous est venu Gargantua. En icelle vous entendrez plus au long comment les geands nasquirent en ce monde, et comment d'iceulx, par lignes directes, yssit Gargantua, pere de Pantagruel, et ne vous faschera si pour le present je m'en deporte , combien que la chose soit telle que, tant plus seroit remembree , tant plus elle plairoit a vos Seigneuries; comme vous avez l'autorite de Platon, in Philebo et Gorgias, et de Flacce , qui dict estre aulcuns propos, telz que ceulx cy sans doubte, qui plus sont delectables quand plus souvent sont redictz. 

Pleust a Dieu qu'un chascun sceust aussi certainement sa geneallogie, depuis l'arche de Noe jusques a cest eage ! Je pense que plusieurs sont aujourd'huy empereurs, roys, ducz, princes et papes en la terre, lesquels sont descenduz de quelques porteurs de rogatons et de coustretz, comme, au rebours, plusieurs sont gueux de l'hostiaire, souffreteux et miserables, lesquelz sont descenduz de sang et ligne de grandz roys et empereurs, attendu l'admirable transport des regnes et empires : 

      des Assyriens es Medes, 
      des Medes es Perses, 
      des Perses es Macedones, 
      des Macedones es Romains, 
      des Romains es Grecz, 
      des Grecz es Francoys . 

Et, pour vous donner a entendre de moy qui parle, je cuyde que soye descendu de quelque riche roy ou prince au temps jadis; car oncques ne veistes homme qui eust plus grande affection d'estre roy et riche que moy, affin de faire grand chere, pas ne travailler, poinct ne me soucier, et bien enrichir mes amys et tous gens de bien et de scavoir. Mais en ce je me reconforte que en l'aultre monde je le seray, voyre plus grand que de present ne l'auseroye soubhaitter. Vous en telle ou meilleure pensee reconfortez vostre malheur, et beuvez fraiz, si faire se peut. 

Retournant a noz moutons , je vous dictz que par don souverain des cieulx nous a este reservee l'antiquite et geneallogie de Gargantua plus entiere que nulle aultre, exceptez celle du Messias, dont je ne parle, car il ne me appartient, aussi les diables (ce sont les calumniateurs et caffars) se y opposent. Et fut trouvee par Jean Audeau en un pre qu'il avoit pres l'arceau Gualeau, au dessoubz de l'Olive, tirant a Narsay , duquel faisant lever les fossez, toucherent les piocheurs de leurs marres un grand tombeau de bronze, long sans mesure, car oncques n'en trouverent le bout par ce qu'il entroit trop avant les excluses de Vienne. Icelluy ouvrans en certain lieu, signe, au dessus, d'un goubelet a l'entour duquel estoit escript en lettres Ethrusques : HIC BIBITUR, trouverent neuf flaccons en tel ordre qu'on assiet les quilles en Guascoigne, desquelz celluy qui au mylieu estoit couvroit un gros, gras, grand, gris, joly, petit, moisy livret, plus, mais non mieulx sentent que roses. 

En icelluy fut ladicte geneallogie trouvee, escripte au long de lettres cancelleresques , non en papier, non en parchemin, non en cere, mais en escorce d'ulmeau, tant toutesfoys usees par vetuste qu'a poine en povoit on troys recognoistre de ranc. 

Je (combien que indigne) y fuz appele, et, a grand renfort de bezicles, practicant l'art dont on peut lire lettres non apparentes, comme enseigne Aristoteles , la translatay, ainsi que veoir pourrez en Pantagruelisant, c'est-a-dire beuvans a gre et lisans les gestes horrificques de Pantagruel 

A la fin du livre estoit un petit traicte intitule : Les Fanfreluches antidotees. Les ratz et blattes, ou (affin que je ne mente) aultres malignes bestes, avoient brouste le commencement; le reste j'ay cy dessoubz adjoute, par reverence de l'antiquaille. 

<><><><><><><><><><><><><><><><><><><><><><><><><><><><><><><><><> 
Les Fanfreluches antidotees, trouvees en un monument antique. 

CHAPITRE II 


ai? enu le grand dompteur des Cimbres, 
V sant par l'aer, de peur de la rousee. 
'sa venue on a remply les timbres 
#' beurre fraiz, tombant par une housee. 
=uquel quand fut la grand mere arrousee, 
Cria tout hault : " Hers, par grace, pesche le; 
Car sa barbe est presque toute embousee 
Ou pour le moins tenez luy une eschelle. " 

Aulcuns disoient que leicher sa pantoufle 
Estoit meilleur que guaigner les pardons; 
Mais il survint un affecte marroufle, 
Sorti du creux ou l'on pesche aux gardons, 
Qui dict : " Messieurs, pour Dieu nous en gardons; 
L'anguille y est et en cest estau musse; 
La trouverez (si de pres regardons) 
Une grande tare au fond de son aumusse. " 

Quand fut au poinct de lire le chapitre, 
On n'y trouva que les cornes d'un veau : 
"Je (disoit il) sens le fond de ma mitre 
Si froid que autour me morfond le cerveau. " 
On l'eschaufa d'un parfunct de naveau, 
Et fut content de soy tenir es atres, 
Pourveu qu'on feist un limonnier noveau 
A tant de gens qui sont acariatres, 

Leur propos fut du trou de sainct Patrice, 
De Gilbathar, et de mille aultres trous : 
S'on les pourroit reduire a cicatrice 
Par tel moien que plus n'eussent la tous, 
Veu qu'il sembloit impertinent a tous 
Les veoir ainsi a chascun vent baisler; 
Si d'adventure ilz estoient a poinct clous, 
On les pourroit pour houstage bailler 

En cest arrest le courbeau fut pele 
Par Hercules, qui venoit de Libye. 
" Quoy ! dist Minos, que n'y suis-je appelle? 
Excepte moy, tout le monde on convie, 
Et puis l'on veult que passe mon envie 
A les fournir d'huytres et de grenoilles; 
Je donne au diable en quas que de ma vie 
Preigne a mercy leur vente de quenoilles. " 

Pour les matter survint Q. B. qui clope, 
Au sauconduit des mistes sansonnetz. 
Le tamiseur, cousin du grand Cyclope, 
Les massacra. Chascun mousche son nez; 
En ce gueret peu de bougrins sont nez, 
Qu'on n'ait berne sus le moulin a tan. 
Courrez y tous et a l'arme sonnez : 
Plus y aurez que n'y eustes antan. 

Bien peu apres, l'oyseau de Jupiter 
Delibera pariser pour le pire, 
Mais, les voyant tant fort se despiter, 
Craignit qu'on mist ras, jus, bas, mat l'empire, 
Et mieulx ayma le feu du ciel empire 
Au tronc ravir ou l'on vend les soretz, 
Que aer serain, contre qui l'on conspire, 
Assubjectir es dictz des Massoretz. 

Le tout conclud fut a poincte affilee, 
Maulgre Ate, la cuisse heronniere, 
Que la s'assist, voyant Pentasilee, 
Sur ses vieux ans prinse pour cressonniere. 
Chascun crioit : " Vilaine charbonniere, 
T'appartient-il toy trouver par chemin? 
Tu la tolluz, la Romaine baniere 
Qu'on avoit faict au traict du parchemin ! " 

Ne fust Juno, que dessoubz l'arc celeste 
Avec son duc tendoit a la pipee, 
On luy eust faict un tour si tres moleste 
Que de tous poincts elle eust este frippee. 
L'accord fut tel que d'icelle lippee 
Elle en auroit deux oeufz de Proserpine, 
Et, si jamais elle y estoit grippee, 
On la lieroit au mont de l'albespine. 

Sept moys apres - houstez en vingt et deux - 
Cil qui jadis anihila Carthage 
Courtoysement se mist en mylieu d'eux, 
Les requerent d'avoir son heritage, 
Ou bien qu'on feist justement le partage 
Selon la loy que l'on tire au rivet, 
Distribuent un tatin du potage 
A ses facquins qui firent le brevet. 

Mais l'an viendra, signe d'un arc turquoys, 
De v. fuseaulx et troys culz de marmite, 
Onquel le dos d'un roy trop peu courtoys 
Poyvre sera soubz un habit d'hermite. 
O la pitie ! Pour une chattemite 
Laisserez vous engouffrer tant d'arpens? 
Cessez, cessez; ce masque nul n'imite; 
Retirez vous au frere des serpens . 

Cest an passe, cil qui est regnera 
Paisiblement avec ses bons amis. 
Ny brusq ny smach lors ne dominera; 
Tout bon vouloir aura son compromis, 
Et le solas, qui jadis fut promis 
Es gens du ciel, viendra en son befroy; 
Lors les haratz, qui estoient estommis, 
Triumpheront en royal palefroy. 

Et durera ce temps de passe passe 
Jusques a tant que Mars ayt les empas. 
Puis en viendra un qui tous aultres passe, 
Delitieux, plaisant, beau sans compas. 
Levez vos cueurs, tendez a ce repas, 
Tous mes feaulx, car tel est trespasse 
Qui pour tout bien ne retourneroit pas, 
Tant sera lors clame le temps passe. 

Finablement, celluy qui fut de cire 
Sera loge au gond du Jacquemart. 
Plus ne sera reclame : " Cyre, Cyre ", 
Le brimbaleur qui tient le cocquemart. 
Heu, qui pourroit saisir son braquemart, 
Toust seroient netz les tintouins cabus, 
Et pourroit on, a fil de poulemart, 
Tout baffouer le maguazin d'abus. 

<><><><><><><><><><><><><><><><><><><><><><><><><><><><><><><><><> 
Comment Gargantua fut unze moys porte ou ventre de sa mere. 

CHAPITRE III 

Grandgousier estoit bon raillard en son temps, aymant a boyre net autant que homme qui pour lors fust au monde, et mangeoit voluntiers sale. A ceste fin, avoit ordinairement bonne munition de jambons de Magence et de Baionne, force langues de beuf fumees, abondance de andouilles en la saison et beuf salle a la moustarde, renfort de boutargues , provision de saulcisses, non de Bouloigne (car il craignoit ly boucon de Lombard), mais de Bigorre, de Lonquaulnay, de la Brene et de Rouargue . 

En son eage virile, espousa Gargamelle, fille du roy des Parpaillos, belle gouge et de bonne troigne, et faisoient eux deux souvent ensemble la beste a deux doz, joyeusement se frotans leur lard, tant qu'elle engroissa d'un beau filz et le porta jusques a l'unziesme moys. 

Car autant, voire dadvantage, peuvent les femmes ventre porter, mesmement quand c'est quelque chef d'oeuvre et personnage que doibve en son temps faire grandes prouesses, comme dict Homere que l'enfant duquel Neptune engroissa la nymphe nasquit l'an apres revolu : ce fut le douziesme moys. Car (comme dit A. Gelle, lib iij), ce long temps convenoit a la majeste de Neptune, affin qu'en icelluy l'enfant feust forme a perfection. A pareille raison, Jupiter feist durer xlviij heures la nuyct qu'il coucha avecques Alcmene, car en moins de temps n'eust il peu forger Hercules qui nettoia le monde de monstres et tyrans. 

Messieurs les anciens Pantagruelistes ont conforme ce que je dis et ont declaire non seulement possible, mais aussi legitime, l'enfant ne de femme l'unziesme moys apres la mort de son mary: 

      Hippocrates, lib De alimento, 
      Pline, li. vij, cap. v, 
      Plaute, in Cistellaria, 
      Marcus Varro, en la satyre inscripte Le Testament, 
        allegant l'autorite  d'Aristoteles a ce propos, 
      Censorinus, li. De die natali, 
      Aristoteles, libr. vij, capi. iij et iiij, De nat. 
        animalium, 
      Gellius, li. iij, ca. xvj. 
      Servius, in Egl., exposant ce metre de Virgile : 
        Matri longa decem, etc. , 

et mille aultres folz; le nombre desquelz a este par les legistes acreu, ff. De suis et legit., l. Intestato, fi., et, in Autent., De restitut. et ea que parit in xj mense. D'abondant en ont chaffourre leur rodibilardicque loy Gallus, ff. De lib et posthu., et l. septimo ff. De stat. homi, et quelques aultres, que pour le present dire n'ause. Moiennans lesquelles loys, les femmes vefves peuvent franchement jouer du serrecropiere a tous enviz et toutes restes , deux moys apres le trespas de leurs mariz. 

Je vous prie par grace, vous aultres mes bons averlans, si d'icelles en trouvez que vaillent le desbraguetter, montez dessus et me les amenez. 

Car, si au troisiesme moys elles engroissent, leur fruict sera heritier du deffunct; et, la groisse congneue, poussent hardiment oultre, et vogue la gualee puis que la panse est pleine ! - comme Julie, fille de l'empereur Octavian, ne se abandonnoit a ses taboureurs sinon quand elle se sentoit grosse, a la forme que la navire ne recoit son pilot que premierement ne soit callafatee et chargee. Et, si personne les blasme de soy faire rataconniculer ainsi suz leur groisse, veu que les bestes suz leur ventrees n'endurent jamais le masle masculant, elles responderont que ce sont bestes, mais elles sont femmes, bien entendentes les beaulx et joyeux menuz droictz de superfection, comme jadis respondit Populie, selon le raport de Macrobe, li. ij Saturnal. 

Si le diavol ne veult qu'elles engroissent, il fauldra tortre le douzil, et bouche clouse. 

<><><><><><><><><><><><><><><><><><><><><><><><><><><><><><><><><> 
Comment Gargamelle, estant grosse de Gargantua, mangea grand 
plante de tripes. 


CHAPITRE IV 

 

L'occasion et maniere comment Gargamelle enfanta fut telle, et, si ne le croyez, le fondement vous escappe ! 

Le fondement luy escappoit une apres dinee, le iije jour de febvrier, par trop avoir mange de gaudebillaux. Gaudebilleaux sont grasses tripes de coiraux. Coiraux sont beufz engressez a la creche et prez guimaulx. Prez guimaulx sont qui portent herbe deux fois l'an. D'iceulx graz beufz avoient faict tuer troys cens soixante sept mille et quatorze, pour estre a mardy gras sallez, affin qu'en la prime vere ilz eussent beuf de saison a tas pour, au commencement des repastz, faire commemorations de saleures et mieulx entrer en vin. 

Les tripes furent copieuses, comme entendez, et tant friandes estoient que chascun en leichoit ses doigtz. Mais la grande diablerie a quatre personnaiges estoit bien en ce que possible n'estoit longuement les reserver, car elles feussent pourries. Ce que sembloit indecent. Dont fut conclud qu'ils les bauffreroient sans rien y perdre. A ce faire convierent tous les citadins de Sainnais, de Suille, de la Roche Clermaud, de Vaugaudray, sans laisser arrieres le Coudray Montpensier, le Gue de Vede et aultres voisins, tous bons beveurs, bons compaignons, et beaulx joueurs de quille la. 

Le bon homme Grandgousier y prenoit plaisir bien grand et commendoit que tout allast par escuelles. Disoit toutesfoys a sa femme qu'elle en mangeast le moins, veu qu'elle aprochoit de son terme et que ceste tripaille n'estoit viande moult louable : " Celluy (disoit il) a grande envie de mascher merde, qui d'icelle le sac mangeue. " Non obstant ces remonstrances, elle en mangea seze muiz, deux bussars et six tupins. O belle matiere fecale que doivoit boursouffler en elle ! 

Apres disner, tous allerent pelle melle a la Saulsaie , et la, sus l'herbe drue, dancerent au son des joyeux flageolletz et doulces cornemuzes tant baudement que c'estoit passetemps celeste les veoir ainsi soy rigouller. 

<><><><><><><><><><><><><><><><><><><><><><><><><><><><><><><><><> 
Les propos des bien yvres. 

CHAPITRE V 

Puis entrerent en propos de resieuner on propre lieu. Lors flaccons d'aller, jambons de troter, goubeletz de voler, breusses de tinter : 

" Tire ! 

-Baille ! 

-Tourne ! 

-Brouille ! 

-Boutte a moy sans eau; ainsi, mon amy. 

-Fouette moy ce verre gualentement; 

-Produiz moy du clairet, verre pleurant. 

-Treves de soif! 

-Ha, faulse fievre, ne t'en iras tu pas ? 

-Par ma fy, me commere, je ne peuz entrer en bette. 

-Vous estez morfondue, m'amie? 

-Voire. 

-Ventre sainct Quenet! parlons de boire. 

-Je ne boy que a mes heures, comme la mulle du pape. 

-Je ne boy que en mon breviaire, comme un beau pere guardian. 

-Qui feut premier, soif ou beuverye? 

-Soif, car qui eust beu sans soif durant le temps de innocence? 

-Beuverye, car privatio presupponit habitum . Je suis clerc. 

Foecundi calices quem non fecere disertum ? 

-Nous aultres innocens ne beuvons que trop sans soif. 

-Non moy, pecheur, sans soif, et, si non presente, pour le moins future, la prevenent comme entendez. Je boy pour la soif advenir. Je boy eternellement. Ce m'est eternite de beuverye, et beuverye de eternite. 

-Chantons, beuvons, un motet entonnons ! Ou est mon entonnoir? 

-Quoy! Je ne boy que par procuration ! 

-Mouillez vous pour seicher, ou vous seichez pour mouiller? 

-Je n'entens poinct la theoricque; de la praticque je me ayde quelque peu. 

-Haste ! 

-Je mouille, je humecte, je boy, et tout de peur de mourir. 

-Beuvez tousjours, vous ne mourrez jamais. 

-Si je ne boy, je suys a sec, me voyla mort. Mon ame s'en fuyra en quelque grenoillere. En sec jamais l'ame ne habite . 

-Somelliers, o createurs de nouvelles formes , rendez moy de non beuvant beuvant! 

-Perannite de arrousement par ces nerveux et secz boyaulx ! 

-Pour neant boyt qui ne s'en sent. 

-Cestuy entre dedans les venes; la pissotiere n'y aura rien. 

-Je laveroys voluntiers les tripes de ce veau que j'ay ce matin habille. 

-J'ay bien saburre mon stomach. 

-Si le papier de mes schedules beuvoyt aussi bien que je foys, mes crediteurs auroient bien leur vin quand on viendroyt a la formule de exhiber . 

-Ceste main vous guaste le nez . 

-O quants aultres y entreront avant que cestuy cy en sorte ! 

-Boyre a si petit gue c'est pour rompre son poictral . 

-Cecy s'appelle pipee a flaccons. 

-Quelle difference est entre bouteille et flaccon? 

-Grande, car bouteille est fermee a bouchon, et flaccon a viz. 

-De belles ! 

-Nos peres beurent bien et vuiderent les potz. 

-C'est bien chie chante. Beuvons ! 

-Voulez-vous rien mander a la riviere? Cestuy cy va laver les tripes. 

-Je ne boy en plus qu'une esponge. 

-Je boy comme un templier. 

-Et je tanquam sponsus . 

-Et moy sicut terra sine aqua . 

-Un synonyme de jambon? 

-C'est une compulsoire de beuvettes; c'est un poulain. Par le poulain on descend le vin en cave; par le jambon en l'estomach. 

-Or ca, a boire, a boire ca ! Il n'y a poinct charge. Respice personam; pone pro duos; bus non est in usu . 

-Si je montois aussi bien comme j'avalle, je feusse pieca hault en l'aer. 

-Ainsi se feist Jacques Cueur riche. 

-Ainsi profitent boys en friche. 

-Ainsi conquesta Bacchus l'inde. 

-Ainsi philosophie Melinde. 

-Petite pluye abat grand vend. Longues beuvettes rompent le tonnoire. 

-Mais, si ma couille pissoit telle urine, la vouldriez vous bien sugcer? 

-Je retiens apres. 

-Paige, baille; je t'insinue ma nomination en mon tour 

-Hume, Guillot! Encores y en a il un pot. 

-Je me porte pour appellant de soif comme d'abus. Paige, relieve mon appel en forme . 

-Ceste roigneure ! 

-Je souloys jadis boyre tout; maintenant je n'y laisse rien. 

-Ne nous hastons pas et amassons bien tout. 

-Voycy trippes de jeu et guodebillaux d'envy de ce fauveau a la raye noire. O, pour Dieu, estrillons le a profict de mesnaige! 

-Beuvez, ou je vous... 

-Non, non! 

-Beuvez, je vous en prye. 

-Les passereaux ne mangent sinon que on leurs tappe les queues; je ne boy sinon qu'on me flatte. 

-Lagona edatera ! Il n'y a raboulliere en tout mon corps ou cestuy vin ne furette la soif. 

-Cestuy cy me la fouette bien. 

-Cestuy cy me la bannira du tout. 

-Cornons icy, a son de flaccons et bouteilles, que quiconques aura perdu la soif ne ayt a la chercher ceans: longs clysteres de beuverie l'ont faict vuyder hors le logis. 

-Le grand Dieu feist les planettes et nous faisons les platz netz. 

-J'ai la parolle de Dieu en bouche: Sitio. 

-La pierre dite _ABESTOS_ n'est plus inextinguible que la soif de ma Paternite. 

-L'appetit vient en mangeant, disoit Angest on Mans; la soif s'en va en beuvant. 

-Remede contre la soif? 

-Il est contraire a celluy qui est contre morsure de chien: courrez tousjours apres le chien, jamais ne vous mordera; beuvez tousjours avant la soif, et jamais ne vous adviendra. 

-Je vous y prens, je vous resveille. Sommelier eternel, guarde nous de somme. Argus avoyt cent yeulx pour veoir; cent mains fault a un sommelier, comme avoyt Briareus, pour infatigablement verser. 

-Mouillons, hay, il faict beau seicher ! 

-Du blanc ! Verse tout, verse de par le diable ! Verse deca, tout plein: la langue me pelle. 

-Lans, tringue ! 

-A toy, compaing! De hayt, de hayt ! 

-La ! la ! la ! C'est morfiaille, cela. 

-O lachryma Christi! 

-C'est de La Deviniere, c'est vin pineau! 

-O le gentil vin blanc! 

-Et, par mon ame, ce n'est que vin de tafetas. 

-Hen, hen, il est a une aureille, bien drappe et de bonne laine. 

-Mon compaignon, couraige! 

-Pour ce jeu nous ne voulerons pas, car j'ay faict un leve. 

-Ex hoc in hoc . Il n'y a poinct d'enchantement; chascun de vous l'a veu; je y suis maistre passe. 

-A brum ! A brum ! je suis prebstre Mace. 

-O les beuveurs! O les alterez! 

-Paige, mon amy, emplis icy et couronne le vin, je te pry. 

-A la Cardinale! 

-Natura abhorret vacuum. 

-Diriez vous qu'une mouche y eust beu? 

-A la mode de Bretaigne! 

-Net, net, a ce pyot! 

-Avallez, ce sont herbes!" 

<><><><><><><><><><><><><><><><><><><><><><><><><><><><><><><><><><> 
Comment Gargantua nasquit en facon bien estrange. 

Chapitre VI 

 

Eulx tenens ces menuz propos de beuverie, Gargamelle commenca se porter mal du bas, dont Grandgousier se leva dessus l'herbe et la reconfortoit honestement, pensant que ce feut mal d'enfant, et luy disant qu'elle s'estoit la herbee soubz la Saulsaye et qu'en brief elle feroit piedz neufz: par ce luy convenoit prendre couraige nouveau au nouvel advenement de son poupon, et, encores que la douleur luy feust quelque peu en fascherie, toutesfoys que ycelle seroit briefve, et la joye qui toust succederoit luy tolliroit tout cest ennuy, en sorte que seulement ne luy en resteroit la soubvenance . 

"Couraige de brebis (disoyt il) depeschez vous de cestuy cy, et bien toust en faisons un aultre. 

-Ha! (dist elle) tant vous parlez a votre aize, vous aultres hommes! Bien, de par Dieu, je me parforceray, puisqu'il vous plaist. Mais pleust a Dieu que vous l'eussiez coupe! 

-Quoy? dist Grandgousier. 

-Ha! (dist elle) que vous estes bon homme! Vous l'entendez bien. 

-Mon membre? (dist il). Sang de les cabres! Si bon vous semble, faictes apporter un cousteau. 

-Ha! (dist elle) ja Dieu ne plaise ! Dieu me le pardoient ! je ne le dis de bon cueur, et pour ma parolle n'en faictes ne plus ne moins. Mais je auray prou d'affaires aujourd'huy, si Dieu ne me ayde, et tout par vostre membre, que vous feussiez bien ayse. 

-Couraige, couraige! (dist il). Ne vous souciez au reste et laissez faire au quatre boeufz de devant. Je m'en voys boyre encores quelque veguade. Si ce pendent vous survenoit quelque mal, je me tiendray pres: huschant en paulme, je me rendray a vous." 

Peu de temps apres, elle commenca a souspirer, lamenter et crier. Soubdain vindrent a tas saiges femmes de tous coustez, et, la tastant par le bas, trouverent quelques pellauderies assez de maulvais goust, et pensoient que ce feust l'enfant; mais c'estoit le fondement qui luy escappoit, a la mollification du droict intestine - lequel vous appellez le boyau cullier - par trop avoir mange des tripes, comme avons declaire cy dessus. 

Dont une horde vieille de la compaignie, laquelle avoit reputation d'estre grande medicine et la estoit venue de Brizepaille d'aupres Sainct Genou devant soixante ans, luy feist un restrinctif si horrible que tous ses larrys tant feurent oppilez et reserrez que a grande poine, avecques les dentz, vous les eussiez eslargiz, qui est chose bien horrible a penser: mesmement que le diable, a la messe de sainct Martin escripvant le quaquet de deux Gualoises, a belles dentz alongea son parchemin. 

Par cest inconvenient feurent au dessus relaschez les cotyledons de la matrice, par lesquelz sursaulta l'enfant, et entra en la vene creuse, et, gravant par le diaphragme jusques au dessus des espaules (ou ladicte vene se part en deux), print son chemin a gauche, et sortit par l'aureille senestre. 

Soubdain qu'il fut ne, ne cria comme les aultres enfans: " Mies! mies! ", mais a haulte voix s' escrioit: " A boire! a boire! a boire! ", comme invitant tout le monde a boire, si bien qu'il fut ouy de tout le pays de Beusse et de Bibaroys. 

Je me doubte que ne croyez asseurement ceste estrange nativite. Si ne le croyez, je ne m'en soucie, mais un homme de bien, un homme de bon sens, croit tousjours ce qu'on luy dict et qu'il trouve par escript. Est ce contre nostre loy, notre foy, contre raison, contre la Saincte Escripture? De ma part, je ne trouve rien escript es Bibles sainctes qui soit contre cela. Mais, si le vouloir de Dieu tel eust este, diriez vous qu'il ne l'eust peu faire? Ha, pour grace, ne emburelucocquez jamais vous espritz de ces vaines pensees, car je vous diz que a Dieu rien n'est impossible, et, s'il vouloit, les femmes auroient doresnavant ainsi leurs enfans par l'aureille. 

Bacchus ne fut il engendre par la cuisse de Jupiter? 
Rocquetaillade nasquit il pas du talon de sa mere? 
Crocquemouche de la pantofle de sa nourrice? 
Minerve nasquit elle pas du cerveau par l'aureille de Jupiter? 
Adonis par l'escorce d'un arbre de mirrhe? 
Castor et Polux de la cocque d'un oeuf, pont et esclous par Leda? 

Mais vous seriez bien dadvantaige esbahys et estonnez si je vous expousoys presentement tout le chapitre de Pline auquel parle des enfantemens estranges et contre nature; et toutesfoys je ne suis poinct menteur tant asseure comme il a este. Lisez le septiesme de sa Naturelle Histoire, capi. iij, et ne m'en tabustez plus l'entendement. 

<><><><><><><><><><><><><><><><><><><><><><><><><><><><><><><><><> 
Comment le nom fut impose a Gargantua et comment il humoit 
le piot. 

CHAPITRE VII 

 

Le bon homme Grandgousier, beuvant et se rigollant avecques les aultres, entendit le cry horrible que son filz avoit faict entrant en lumiere de ce monde, quand il brasmoit, demandant: "A boyre! a boyre! a boyre!" Dont il dist : " Que grand tu as ! " (supple le gousier). Ce que ouyans, les assistans dirent que vrayement il debvoit avoir par ce le nom Gargantua, puisque telle avoir este la premiere parolle de son pere a sa naissance, a l'imitation et exemple des anciens Hebreux. A quoy fut condescendu par icelluy, et pleut tres bien a sa mere. Et, pour l'appaiser, luy donnerent a boyre a tyre larigot, et feut porte sus les fonts et la baptise, comme est la coutume des bons christiens. 

Et luy feurent ordonnees dix et sept mille neuf cens treze vaches de Pautille et de Brehemond pour l'alaicter ordinairement. Car de trouver nourrice suffisante n'estoit possible en tout le pays, considere la grande quantite de laict requis pour icelluy alimenter, combien qu'aulcuns docteurs Scotistes ayent afferme que sa mere l'alaicta et qu'elle pouvoit traire de ses mammelles quatorze cens deux pipes neuf potees de laict pour chascune foys, ce que n'est vraysemblable, et a este la proposition declairee mammallement scandaleuse, des pitoyables aureilles offensive, et sentent de loing heresie. 

En cest estat passa jusques a un an et dix moys, onquel temps, par le conseil des medecins, on commenca le porter, et fut faicte une belle charrette a beufs par l'invention de Jehan Denyau. Dedans icelle on le pourmenoit par cy par la joyeusement; et le faisoit bon veoir, car il portoit bonne troigne et avoit presque dix et huyt mentons; et ne crioit que bien peu; mais il se conchioit a toutes heures, car il estoit merveilleusement phlegmaticque des fesses, tant de sa complexion naturelle que de la disposition accidentale qui luy estoit advenue par trop humer de puree septembrale. Et n'en humoyt goutte sans cause, car, s'il advenoit qu'il feust despit, courrousse, fasche ou marry, s'il trepignoyt, s'il pleuroit, s'il crioit, luy apportant a boyre l'on le remettoit en nature, et soubdain demouroit coy et joyeulx. 

Une de ses gouvernantes m'a dict, jurant sa fy, que de ce faire il estoit tant coustumier, qu'au seul son des pinthes et flaccons il entroit en ecstase, comme s'il goustoit les joyes de paradis. En sorte qu'elles, considerans ceste complexion divine, pour le resjouir, au matin, faisoient davant luy sonner des verres avecques un cousteau, ou des flaccons avecques leur toupon, ou des pinthes avecques leur couvercle, auquel son il s'esguayoit, il tressailloit, et luy mesmes se bressoit en dodelinant de la teste, monichordisant des doigtz et barytonant du cul. 

<><><><><><><><><><><><><><><><><><><><><><><><><><><><><><><><><><> 
Comment on vestit Gargantua. 

CHAPITRE VIII 

 

Luy estant en cest eage, son pere ordonna qu'on luy feist habillemens a sa livree, laquelle estoit blanc et bleu. De faict on y besoigna, et furent faictz, taillez et cousuz a la mode qui pour lors couroit. Par les anciens pantarches, qui sont en la Chambre des Comptes a Montsoreau , je trouve qu'il feust vestu en la facon que s'ensuyt : 

Pour sa chemise furent levees neuf cens aulnes de toille de Chasteleraud , et deux cens pour les coussons en sorte de carreaulx, lesquelz on mist soubz les esselles. Et n'estoit poinct froncee, car la fronsure des chemises n'a este inventee sinon depuis que les lingieres, lorsque la poincte de leur agueille estoit rompue, ont commence besoigner du cul . 

Pour son pourpoinct furent levees huyt cens treize aulnes de satin blanc, et pour les agueillettes quinze cens neuf peaulx et demye de chiens. Lors commenca le monde attacher les chausses au pourpoinct, et non le pourpoinct aux chausses; car c'est chose contre nature, comme amplement a declare Olkam sus les Exponibles de M. Haultechaussade. 

Pour ses chausses feurent levez unze cens cinq aulnes et ung tiers d'estamet blanc. Et feurent deschisquetez en forme de colomnes, striees et crenelees par le derriere, afin de n'eschaufer les reins. Et flocquoit, par dedans la deschicqueture, de damas bleu tant que besoing estoit. Et notez qu'il avoit tres belles griefves et bien proportionnez au reste de sa stature. 

Pour la braguette feurent levees seize aulnes un quartier d'icelluy mesmes drap. Et fut la forme d'icelle comme d'un arc boutant, bien estachee joyeusement a deux belles boucles d'or, que prenoient deux crochetz d'esmail, en un chascun desquelz estoit enchassee une grosse esmeraugde de la grosseur d'une pomme d'orange. Car (ainsi que dict Orpheus, libro De Lapidibus, et Pline, libro ultimo) elle a vertu erective et confortative du membre naturel. L'exiture de la braguette estoit a la longueur d'une canne , deschicquetee comme les chausses, avecques le damas bleu flottant comme davant. Mais, voyans la belle brodure de canetille et les plaisans entrelatz d'orfeverie, garniz de fins diamens, fins rubiz, fines turquoyses, fines esmeraugdes et unions Persicques , vous l'eussiez comparee a une belle corne d'abondance, telle que voyez es antiquailles, et telle que donna Rhea es deux nymphes Adrastea et Ida, nourrices de Jupiter; - tousjours gualante, succulente, resudante, tousjours verdoyante, tousjours fleurissante, tousjours fructifiante, plene d'humeurs, plene de fleurs, plene de fruictz, plene de toutes delices. Je advoue Dieu s'il ne la faisoit bon veoir ! Mais je vous en exposeray bien dadvantaige au livre que j'ay faict De la dignite des braguettes. D'un cas vous advertis que, si elle estoit bien longue et bien ample, si estoit elle bien guarnie au dedans et bien avitaillee, en rien ne ressemblant les hypocriticques braguettes d'un tas de muguetz, qui ne sont plenes que de vent, au grand interest du sexe feminin. 

Pour ses souliers furent levees quatre cens six aulnes de velours bleu cramoysi. Et furent deschicquettez mignonement par lignes parallelles joinctes en cylindres uniformes . Pour la quarreleure d'iceulx, furent employez unze cens peaulx de vache brune, taillee a queues de merluz. 

Pour son saie furent levez dix et huyt cens aulnes de velours bleu, tainct en grene, brode a l'entour de belles vignettes et par le mylieu de pinthes d'argent de canetille, enchevestrees de verges d'or avecques force perles : par ce denotant qu'il seroit un bon fessepinthe en son temps. 

Sa ceinture feut de troys cens aulnes et demye de cerge de soye, moytie blanche et moytie bleu (ou je suis bien abuse). 

Son espee ne feut Valentienne, ny son poignart Sarragossoys, car son pere hayssoit tous ces indalgos bourrachous, marranisez comme diables; mais il eut la belle espee de boys et le poignart de cuir bouilly, pinctz et dorez comme un chascun soubhaiteroit. 

Sa bourse fut faicte de la couille d'un oriflant que lui donna Her Pracontal, proconsul de Libye . 

Pour sa robbe furent levees neuf mille six cens aulnes moins deux tiers de velours bleu comme dessus, tout porfile d'or en figure diagonale, dont par juste perspective yssoit une couleur innommee, telle que voyez es coulz des tourterelles, qui resjouissoit merveilleusement les yeulx des spectateurs. 

Pour son bonnet furent levees troys cens deux aulnes ung quart de velours blanc. Et feut la forme d'icelluy large et ronde a la capacite du chief, car son pere disoit que ces bonnetz a la Marrabeise, faictz comme une crouste de paste, porteroient quelque jour malencontre a leurs tonduz. 

Pour son plumart pourtoit une belle grande plume bleue, prinse d'un onocrotal du pays de Hircanie la saulvaige, bien mignonement pendente sus l'aureille droicte. 

Pour son image avoit, en une platine d'or pesant soixante et huyt marcs, une figure d'esmail competent, en laquelle estoit pourtraict un corps humain ayant deux testes, l'une viree vers l'autre, quatre bras, quatre piedz et deux culz, telz que dict Platon in Symposio, avoir este l'humaine nature a son commencement mystic , et autour estoit escript en lettres Ioniques : _AGAPH OU ZHTEI TA EAUTHS_. 

Pour porter au col, eut une chaisne d'or pesante vingt et cinq mille soixante et troys marcs d'or, faicte en forme de grosses bacces, entre lesquelles estoient en oeuvre gros jaspes verds, engravez et taillez en dracons tous environnez de rayes et estincelles, comme les portoit jadis le roy Necepsos; et descendoit jusque a la boucque du hault ventre: dont toute sa vie en eut l'emolument tel que scavent les medecins Gregoys. 

Pour ses guands furent mises en oeuvre seize peaulx de lutins, et troys de loups guarous pour la brodure d'iceulx; et de telle matiere luy feurent faictz par l'ordonnance des cabalistes de Sainlouand . 

Pour ses aneaulx (lesquelz voulut son pere qu'il portast pour renouveller le signe antique de noblesse) il eut, au doigt indice de sa main gauche, une escarboucle grosse comme un oeuf d'austruche, enchassee en or de seraph bien mignonement. Au doigt medical d'icelle eut un aneau faict des quatre metaulx ensemble en la plus merveilleuse facon que jamais feust veue, sans que l'assier froisseast l'or, sans que l'argent foullast le cuyvre; le tout fut faict par le capitaine Chappuys et Alcofribas, son bon facteur. Au doigt medical de la dextre eut un aneau faict en forme spirale, auquel estoient enchassez un balay en perfection, un diament en poincte, et une esmeraulde de Physon , de pris inestimable, car Hans Carvel, grand lapidaire du roy de Melinde, les estimoit a la valeur de soixante-neuf millions huyt cens nonante et quatre mille dix et huyt moutons a la grand laine; autant l'estimerent les Fourques d'Auxbourg . 

<><><><><><><><><><><><><><><><><><><><><><><><><><><><><><><><><><> 
Les couleurs et livree de Gargantua. 

CHAPITRE IX 

 

Les couleurs de Gargantua feurent blanc et bleu, comme cy dessus avez peu lire, et par icelles vouloit son pere qu'on entendist que ce luy estoit une joye celeste; car le blanc luy signifioit joye, plaisir, delices et resjouissance, et le bleu choses celestes. 

J'entends bien que, lisans ces motz, vous mocquez du vieil beuveur et reputez l'exposition des couleurs par trop indague et abhorrente, et dictes que blanc signifie foy et bleu fermete. Mais, sans vous mouvoir, courroucer, eschaufer ny alterer (car le temps est dangereux), respondez moy, si bon vous semble. D'aultre contraincte ne useray envers vous, ny aultres, quelz qu'ilz soient; seulement vous diray un mot de la bouteille. 

Qui vous meut? Qui vous poinct? Qui vous dict que blanc signifie foy et bleu fermete? Un (dictes vous) livre trepelu, qui se vend par les bisouars et porteballes, au titre : le Blason des couleurs . Qui l'a faict? Quiconques il soit, en ce a este prudent qu'il n'y a poinct mis son nom. Mais, au reste, je ne scay quoy premier en luy je doibve admirer, ou son oultrecuidance ou sa besterie : 

son oultrecuidance, qui, sans raison, sans cause et sans apparence, a ause prescripre de son autorite privee quelles choses seroient denotees par les couleurs, ce que est l'usance des tyrans qui voulent leurs arbitre tenir lieu de raison, non des saiges et scavans qui par raisons manifestes contentent les lecteurs; 

sa besterie, qui a existime que, sans aultres demonstrations et argumens valables, le monde reigleroit ses devises par ses impositions badaudes. 

De faict (comme dict le proverbe : "A cul de foyrard tousjours abonde merde "), il a trouve quelque reste de niays du temps des haultz bonnetz , lesquelz ont eu foy a ses escripts et selon iceulx ont taille leurs apophthegmes et dictez, en ont enchesvestre leurs muletz, vestu leurs pages, escartele leurs chausses, brode leurs guandz, frange leurs lictz, painct leurs enseignes, compose chansons, et (que pis est) faict impostures et lasches tours clandestinement entre les pudicques matrones. 

En pareilles tenebres sont comprins ces glorieux de court et transporteurs de noms, lesquelz, voulens en leurs divises signifier espoir, font protraire une sphere , des pennes d'oiseaulx pour poines, de l'ancholie pour melancholie, la lune bicorne pour vivre en croissant, un banc rompu pour bancque roupte, non et un alcret pour non durhabit , un lict sans ciel pour un licentie, que sont homonymies tant ineptes, tant fades, tant rusticques et barbares, que l'on doibvroit atacher une queue de renard au collet et faire un masque d'une bouze de vache a un chascun d'iceulx qui en vouldroit dorenavant user en France, apres la restitution des bonnes lettres . 

Par mesmes raisons (si raisons les doibz nommer et non resveries) ferois je paindre un penier, denotant qu'on me faict pener; et un pot a moustarde, que c'est mon cueur a qui moult tarde, et un pot a pisser, c'est un official ; et le fond de mes chausses, c'est un vaisseau de petz; et ma braguette, c'est le greffe des arrestz; et un estront de chien, c'est un tronc de ceans , ou gist l'amours de m'amye. 

Bien aultrement faisoient en temps jadis les saiges de Egypte, quand ilz escripvoient par lettres qu'ilz appelloient hieroglyphiques, lesquelles nul n'entendoit qui n'entendist et un chascun entendoit qui entendist la vertu, propriete et nature des choses par icelles figurees; desquelles Orus Apollon a en grec compose deux livres, et Polyphile au Songe d'Amours en a davantaige expose. En France vous en avez quelque transon en la devise de Monsieur l'AdmiraI laquelle premier porta Octavian Auguste. 

Mais plus oultre ne fera voile mon equif entre ces gouffres et guez mal plaisans : je retourne faire scale au port dont suis yssu. Bien ay je espoir d'en escripre quelque jours plus amplement, et monstrer, tant par raisons philosophicques que par auctoritez receues et approuvees de toute anciennete, quelles et quantes couleurs sont en nature, et quoy par une chascune peut estre designe, - si Dieu me saulve le moulle du bonnet, c'est le pot au vin, comme disoit ma mere grand. 

<><><><><><><><><><><><><><><><><><><><><><><><><><><><><><><><><><> 
De ce qu'est signifie par les couleurs blanc et bleu. 

CHAPITRE X 

Le blanc doncques signifie joye, soulas et liesse, et non a tort le signifie, mais a bon droict et juste tiltre ce que pourrez verifier si, arriere mises voz affections, voulez entendre ce que presentement vous exposeray. 

Aristoteles dict que, supposent deux choses contraires en leur espece, comme bien et mal, vertu et vice, froid et chauld, blanc et noir, volupte et doleur, joye et dueil, et ainsi de aultres, si vous les coublez en telle facon q'un contraire d'une espece convienne raisonnablement a l'un contraire d'une aultre, il est consequent que l'autre contraire compete avecques l'autre residu. Exemple : vertus et vice sont contraires en une espece; aussy sont bien et mal; si l'un des contraires de la premiere espece convient a l'un de la seconde, comme vertus et bien, cars il est sceut que vertus est bonne, ainsi feront les deux residuz qui sont mal et vice, car vice est maulvais. 

Ceste reigle logicale entendue, prenez ces deux contraires : joye et tristesse, puis ces deux : blanc et noir, cars ilz sont contraires physicalement; si ainsi doncques est que noir signifie dueil, a bon droict blanc signifiera joye. 

Et n'est cette signifiance par imposition humaine institue, mais receue par consentement de tout le monde, que les philosophes nomment jus gentium, droict universel, valable par toutes contrees. 

Comme assez scavez que tous peuples, toutes nations - je excepte les antiques Syracusans et quelques Argives qui avoient l'ame de travers , toutes langues, voulens exteriorement demonstrer leur tristesse, portent habit de noir, et tout dueil est faict par noir. Lequel consentement universel n'est faict que nature n'en donne quelque argument et raison, laquelle un chascun peut soubdain par soy comprendre sans aultrement estre instruict de personne, laquelle nous appellons droict naturel. 

Par le blanc, a mesmes induction de nature, tout le monde a entendu joye, liesse, soulas, plaisir et delectation. 

Au temps passe, les Thraces et Cretes signoient, les jours bien fortunez et joyeux de pierres blanches, les tristes et defortunez de noires . 

La nuyct n'est elle funeste, triste et melancholieuse? Elle est noire et obscure par privation. La clarte n'esjouit elle toute nature? Elle est blanche plus que chose que soit. A quoy prouver je vous pourrois renvoyer au livre de Laurens Valle contre Bartole; mais le tesmoignage evangelicque vous contentera : Math. xvij , est dict que, a la Transfiguration de Nostre Seigneur, vestimenta ejus facta sunt alba sicut lux, ses vestemens feurent faictz blancs comme la lumiere, par laquelle blancheur lumineuse donnoit entendre a ses troys apostres l'idee et figure des joyes eternelles. Car par la clarte sont tous humains esjouiz, comme vous avez le dict d'une vieille que n'avoit dens en gueulle, encores disoit elle : Bona lux. Et Thobie (cap. v) quand il eut perdu la veue, lors que Raphael le salua, respondit : " Quelle joye pourray je avoir, qui poinct ne voy la lumiere du ciel? " En telle couleur tesmoignerent les anges la joye de tout l'univers a la Resurrection du Saulveur (Joan. xx) et a son Ascension (Act. j). De semblable parure veit Sainct Jean Evangeliste (Apocal. iiij et vij) les fideles vestuz en la celeste et beatifiee Hierusalem. 

Lisez les histoires antiques, tant Grecques que Romaines. Vous trouverez que la ville de Albe (premier patron de Rome) feut et construicte et appellee a l'invention d'une truye blanche. 

Vous trouverez que, si a aulcun, apres avoir eu des ennemis victoire, estoit decrete qu'il entrast a Rome en estat triumphant, il y entroit sur un char tire par chevaulx blancs; autant celluy qui y entroit en ovation ; car par signe ny couleur ne pouvoyent plus certainement exprimer la joye de leur venue que par la blancheur. 

Vous trouverez que Pericles, duc des Atheniens, voulut celle part de ses gensdarmes, esquelz par sort estoient advenus les febves blanches, passer toute la journee en joye, solas et repos, cependent que ceulx de l'autre part batailleroient. Mille aultres exemples et lieux a ce propos vous pourrois je exposer, mais ce n'est icy le lieu. 

Moyennant laquelle intelligence povez resouldre un probleme, lequel Alexandre Aphrodise a repute insolube : " Pourquoy le leon, qui de son seul cry et rugissement espovante tous animaulx, seulement crainct et revere le coq blanc ? " Car (ainsi que dict Proclus, lib. De Sacrificio et Magia ) c'est parce que la presence de la vertus du soleil, qui est l'organe et promptuaire de toute lumiere terrestre et syderale, plus est symbolisante et competente au coq blanc, tant pour icelle couleur que pour sa propriete et ordre specificque, que au leon. Plus dict que en forme leonine ont este diables souvent veuz, lesquelz a la presence d'un coq blanc soubdainement sont disparuz. 

Ce est la cause pourquoy Galli (ce sont les Francoys, ainsi appellez parce que blancs sont naturellement comme laict que les Grecz nomme gala) voluntiers portent plumes blanches sur leurs bonnetz; car par nature ilz sont joyeux, candides, gratieux et bien amez, et pour leur symbole et enseigne ont la fleur plus que nulle aultre blanche : c'est le lys. 

Si demandez comment par couleur blanche nature nous induict entendre joye et liesse, je vous responds que l'analogie et conformite est telle. Car - comme le blanc exteriorement disgrege et esparte la veue, dissolvent manifestement les espritz visifz, selon l'opinion de Aristoteles en ses Problemes et des perspectifz (et le voyez par experience quand vous passez les montz couvers de neige, en sorte que vous plaignez de ne pouvoir bien reguarder, ainsi que Xenophon escript estre advenu a ses gens, et comme Galen expose amplement, lib. x, De usu partium) - tout ainsi le cueur par joye excellente est interiorement espart et patist manifeste resolution des esperitz viteaulx; laquelle tant peut estre acreue que le cueur demoureroit spolie de son entretien, et par consequent seroit la vie estaincte par ceste perichairie, comme dict Galen lib. xij Metho., li. v, De locis affectis, et li. ij , De symptomaton causis, et comme estre au temps passe advenu tesmoignent Marc Tulle, li. j Quoestio. Tuscul., Verrius , Aristoteles, Tite Live, apres la bataille de Cannes, Pline. lib. vij, c. xxxij et liij, A. Gellius, li. iij, xv., et aultres, a Diagoras Rodien, Chilo, Sophocles, Diony, tyrant de Sicile, Philippides, Philemon, Polycrata, Philistion, M. Juventi et aultres qui moururent de joye, et comme dict Avicenne (in ij canone et lib. De Viribus cordis) du zaphran, lequel tant esjouist le cueur qu'il le despouille de vie, si on en prend en dose excessifve, par resolution et dilatation superflue. Icy voyez Alex. Aphrodisien, lib. primo Problematum, c. xix.. Et pour cause . 

Mais quoy ! j'entre plus avant en ceste matiere que ne establissois au commencement. Icy doncques calleray mes voilles, remettant le reste au livre en ce consomme du tout, et diray en un mot que le bleu signifie certainement le ciel et choses celestes, par mesmes symboles que le blanc signifioit joye et plaisir. 

<><><><><><><><><><><><><><><><><><><><><><><><><><><><><><><><><><> 
De l'adolescence de Gargantua. 

CHAPITRE XI 

 

Gargantua, depuis les troys jusques a cinq ans, feut nourry et institue en toute discipline convenente, par le commandement de son pere et celluy temps passa comme les petits enfans du pays : c'est assavoir a boyre, manger et dormir; a manger, dormir et boyre; a dormir, boyre et manger. 

Tousjours se vaultroit par les fanges, se mascaroyt le nez, se chauffourroit le visaige, aculoyte ses souliers, baisloit souvent au mousches, et couroit voulentiers apres les parpaillons, desquelz son pere tenoit l'empire. Il pissoit sus ses souliers, il chyoit en sa chemise, il se mouschoyt a ses manches, il mourvoit dedans sa souppe, et patroilloit par tout lieux, et beuvoit en sa pantoufle, et se frottoit ordinairement le ventre d'un panier. Ses dens aguysoit d'un sabot, ses mains lavoit de potaige, se pignoit d'un goubelet, se asseoyt entre deux selles le cul a terre, se couvroyt d'un sac mouille, beuvoyt en mangeant sa souppe, mangeoyt sa fouace sans pain, mordoyt en riant, rioyt en mordent, souvent crachoyt on bassin, pettoyt de gresse, pissoyt contre le soleil, se cachoyt en l'eau pour la pluye, battoyt a froid, songeoyt creux, faisoyt le sucre, escorchoyt le renard, disoit la patenostre du cinge, retournoyt a ses moutons, tournoyt les truies au foin, battoyt le chien devant le lion, mettoyt la charrette devant les beufz, se grattoyt ou ne luy demangeoyt poinct, tiroit les vert du nez, trop embrassoyt et peu estraignoyt, mangeoy son pain blanc le premier, ferroyt les cigalles, se chatouilloyt pour se faire rire, ruoyt tres bien en cuisine, faisoyt gerbe de feurre au dieux , faisoyt chanter Magnificat a matines et le trouvoyt bien a propous, mangeoyt choux et chioyt pourree, congnoissoyt mousches en laict, faisoyt perdre les pieds au mousches, ratissoyt le papier, chaffourroyt le parchemin, guaignoyt au pied, tiroyt au chevrotin, comptoyt sans son houste, battoyt les buissons sans prandre les ozillons, croioyt que nues feussent pailles d'arain et que vessies feussent lanternes, tiroyt d'un sac deux moustures, faisoyt de l'asne pour avoir du bren, de son poing faisoyt un maillet, prenoit les grues du premier sault, vouloyt que maille a maille on feist les haubergeons, de cheval donne tousjours reguardoyt en la gueulle, saultoyt du coq a l'asne, mettoyt entre deux verdes une meure, faisoit de la terre le fousse, gardoyt la lune des loups, si les nues tomboient esperoyt prandre les alouettes, faisoyt de necessite vertus, foisoyt de tel pain souppe, se soucioyt aussi peu des raitz comme des tonduz, tous les matins escorchoyt le renard . Les petitz chiens de son pere mangeoient en son escuelle; luy de mesmes mangeoit avecques eux. Il leurs mordoit les aureilles, ilz luy graphinoient le nez; il leurs souffloit au cul, ilz luy leschoient les badigoinces. Et sabez quey, hillotz? Que mau de pipe vous byre ! Ce petit paillard tousjours tastonoit ses gouvernantes, cen dessus dessoubz, cen devant derriere, - harry bourriquets ! - et desja commencoyt exercer sa braguette, laquelle un chascun jour ses gouvernantes ornoyent de beaulx boucquets, de beaulx rubans, de belles fleurs, de beaulx flocquars, et passoient leur temps a la faire revenir entre leurs mains comme un magdaleon d'entraict , puis s'esclaffoient de rire quand elle levoit les aureilles, comme si le jeu leurs euste pleu. 

L'une la nommait ma petite dille, l'aultre ma pine, l'aultre ma branche de coural, l'aultre mon bondon, mon bouchon, mon vibrequin, mon possouer, ma teriere, ma pendilloche, mon rude esbat roidde et bas, mon dressouoir, ma petite andoille vermeille, ma petite couille bredouille. 

" Elle est a moy, disoit l'une. 

- C'est la mienne, disoit l'aultre. 

- Moy (disoit l'aultre), n'y auray je rien? Par ma foy, je la couperay doncques. 

- Ha couper ! (disoit l'aultre); vous luy feriez mal, Madame; coupez vous la chose aux enfans ? Il seroyt Monsieur sans queue. " 

Et, pour s'esbattre comme les petits enfans du pays, luy feirent un beau virollet des aesles d'un moulin a vent de Myrebalays . 

<><><><><><><><><><><><><><><><><><><><><><><><><><><><><><><><><><> 
Des chevaux factices de Gargantua. 

CHAPITRE XII 

 

Puis, affin que toute sa vie feust bon chevaulcheur, l'on luy feiste un beau grand cheval de boys, lequel il faisoit penader, saulter, voltiger, ruer et dancer tout ensemble, aller le pas, le trot, l'entrepas, le gualot, les ambles, le hobin, le traquenard, le camelin et l'onagrier , et luy faisoit changer de poil (comme font les moines de courtibaux selon les festes), de bailbrun, d'alezan, de gris pommelle, de poil de rat, de cerf, de rouen, de vache, de zencle, de pecile, de pye, de leuce. 

Luy mesmes d'une grosse traine fist un cheval pour la chasse, un aultre d'un fust de pressouer a tous les jours, et d'un grand chaisne une mulle avecques la housse pour la chambre. Encores en eut il dix ou douze a relays et sept pour la poste. Et tous mettoit coucher aupres de soy. 

Un jour le seigneur de Painensac visita son pere en gros train et apparat, auquel jour l'estoient semblablement venuz veoir le duc de Francrepas et le comte de Mouillevent. Par ma foy, le logis feut un peu estroict pour tant de gens, et singulierement les estables; donc le maistre d'hostel et fourrier dudict seigneur de Painensac, pour scavoir si ailleurs en la maison estoient estables vacques, s'adresserent a Gargantua, jeunet garsonnet, luy demandans secrettement ou estoient les estables des grands chevaulx, pensans que voluntiers les enfans decellent tout. 

Lors il les mena par les grands degrez du chasteau, passant par la seconde salle, en une grande gualerie par laquelle entrerent en une grosse tour, et, eulx montans par d'aultres degrez, diste le fourrier au maistre d'hostel : 

" Cetst enfant nous abuse, car les estables ne sont jamais au hault de la maison. 

- C'est (dist le maistre d'hostel) mal entendu a vous, car je scay des lieux, a Lyon, a La Basmette, a Chaisnon et ailleurs, ou les estables sont au plus hault du logis; ainsi, peut estre que derriere y a yssue au montouer. Mais je le demanderay plus asseurement. " 

Lors demanda a Gargantua : 

"Mon petit mignon, ou nous menez vous? 

- A l'estable (dist il) de mes grands chevaulx. Nous y sommes tantost, montons seulement ces eschallons. " 

Puis, les passant par une aultre grande salle, les mena en sa chambre, et, retirant la porte : 

" Voicy (dist il) les estables que demandez; voyla mon genet, voyla mon guildin, mon lavedan, mon traquenard " 

Et, les chargent d'un gros livier: 

"Je vous donne (dist il) ce phryzon; je l'ay eu de Francfort, mais il sera vostre; il est bon petit chevallet et de grand peine. Avecques un tiercelet d'autour, demye douzaine d'hespanolz et deux levriers, vous voyla roy des perdrys et lievres pour tout cest hyver. 

- Par sainct Jean ! (dirent ilz) nous en sommes bien ! A ceste heure avons nous le moine . 

- Je le vous nye (dist il). Il ne fut, troys jours a, ceans. " 

Devinez icy duquel des deux ilz avoyent plus matiere, ou de soy cacher pour leur honte, ou de ryre pour le passetemps. 

Eulx en ce pas descendens tous confus, il demanda : 

"Voulez vous une aubeliere ? 

- Qu'est ce ? disent ilz. 

- Ce sont (respondit il) cinq estroncz pour vous faire une museliere. 

- Pour ce jourd'huy (dist le maistre d'hostel), si nous sommes roustiz, ja au feu ne bruslerons, car nous sommes lardez a poinct, en mon advis. O petit mignon, tu nous as baille foin en corne , je te voirray quelque jour pape. 

- Je l'entendz (dist il) ainsi; mais lors vous serez papillon, et ce gentil papeguay sera un papelard tout faict. 

- Voyre, voyre, dist le fourrier. 

- Mais (dist Gargantua) divinez combien y a de poincts d'agueille en la chemise de ma mere. 

- Seize, dist le fourrier. 

- Vous (dist Gargantua) ne dictes l'Evangile : car il y en a sens davant et sens derriere, et les comptastes trop mal. 

- Quand ? (dist le fourrier). 

- Alors (dist Gargantua) qu'on feist de vostre nez une dille pour tirer un muy de merde, et de vostre gorge un entonnoir pour la mettre en aultre vaisseau, car les fondz estoient esventez. 

- Cordieu ! (dist le maistre d'hostel) nous avons trouve un causeur. Monsieur le jaseur, Dieu vous guard de mal, tant vous avez la bouche fraische ! " 

Ainsi descendens a grand haste, soubz l'arceau des degrez laisserent tomber le gros livier qu'il leurs avoit charge; dont dist Gargantua : 

" Que diantre vous estes maulvais chevaucheurs ! Vostre courtault vous fault au besoing. Se il vous falloit aller d'icy a Cahusac , que aymeriez vous mieulx, ou chevaulcher un oyson, ou mener une truye en laisse? 

- J'aymerois mieulx boyre, " dist le fourrier. 

Et, ce disant, entrerent en la sale basse ou estoit toute la briguade, et, racontans ceste nouvelle histoire les feirent rire comme un tas de mousches. 

<><><><><><><><><><><><><><><><><><><><><><><><><><><><><><><><><><> 
Comment Grandgousier congneut l'esperit merveilleux de Gargantua a 
l'invention d'un torchecul 

CHAPITRE XIII 

 

Sus la fin de la quinte annee, Grandgousier, retournant de la defaicte des Ganarriens , visita son filz Gargantua. La fut resjouy comme un tel pere povoit estre voyant un sien tel enfant, et, le baisant et accollant, l'interrogeoyt de petitz propos pueriles en diverses sortes. Et beut d'autant avecques luy et ses gouvernantes, esquelles par grand soing demandoit, entre aultres cas, si elles l'avoyent tenu blanc et nect. A ce Gargantua feist response qu'il y avoit donne tel ordre qu'en tout le pays n'estoit guarson plus nect que luy 

" Comment cela ? dist Grandgousier. 

J'ay (respondit Gargantua) par longue et curieuse experience invente un moyen de me torcher le cul, le plus seigneurial, le plus excellent, le plus expedient que jamais feut veu. 

- Quel? dict Grandgousier. 

- Comme vous le raconteray (dist Gargantua) presentement. 

" Je me torchay une foys d'un cachelet de velours de une damoiselle, et le trouvay bon, car la mollice de sa soye me causoit au fondement une volupte bien grande; 

" une aultre foys d'un chapron d'ycelles, et feut de mesmes; 

" une aultre foys d'un cache coul; 

" une aultre foys des aureillettes de satin cramoysi, mais la dorure d'un tas de spheres de merde qui y estoient m'escorcherent tout le derriere; que le feu sainct Antoine arde le boyau cullier de l'orfebvre qui les feist et de la damoiselle qui les portoit ! 

" Ce mal passa me torchant d'un bonnet de paige, bien emplume a la Souice. 

" Puis, fiantant derriere un buisson, trouvay un chat de Mars ; d'icelluy me torchay, mais ses gryphes me exulcererent tout le perinee. 

" De ce me gueryz au lendemain, me torchant des guands de ma mere, bien parfumez de maujoin. 

" Puis me torchay de saulge, de fenoil, de aneth, de marjolaine, de roses, de fueilles de courles, de choulx, de bettes, de pampre, de guymaulves, de verbasce (qui est escarlatte de cul), de lactues et de fueilles de espinards, - le tout me feist grand bien a ma jambe, - de mercuriale, de persiguire, de orties, de consolde; mais j'en eu la cacquesangue de Lombard, dont feu gary me torchant de ma braguette. 

" Puis me torchay aux linceux, a la couverture, aux rideaulx, d'un coissin, d'un tapiz, d'un verd, d'une mappe, d'une serviette, d'un mouschenez, d'un peignouoir. En tout je trouvay de plaisir plus que ne ont les roigneux quand on les estrille. 

- Voyre, mais (dist Grandgousier) lequel torchecul trouvas tu meilleur? 

- Je y estois (dist Gargantua), et bien toust en scaurez le tu autem. Je me torchay de foin, de paille, de bauduffe, de bourre, de laine, de papier. Mais 

Tousjours laisse aux couillons esmorche 
Qui son hord cul de papier torche. 

- Quoy! (dist Grandgousier) mon petit couillon, as tu prins au pot, veu que tu rimes desja? - Ouy dea (respondit Gargantua), mon roy, je rime tant et plus, et en rimant souvent m'enrime . Escoutez que dict nostre retraict aux fianteurs : 

Chiart, 
Foirart, 
Petart, 
Brenous, 
Ton lard 
Chappart 
S'espart 
Sus nous. 
Hordous, 
Merdous, 
Esgous, 

Le feu de sainct Antoine te ard ! 
   Sy tous 
   Tes trous 
   Esclous 
Tu ne torche avant ton depart ! 

" En voulez-vous dadventaige? 

- Ouy dea, respondit Grandgousier. 

- Adoncq dist Gargantua : 

      RONDEAU 

En chiant l'aultre hyer senty 
La guabelle que a mon cul doibs; 
L'odeur feut aultre que cuydois : 
J'en feuz du tout empuanty. 
O ! Si quelc'un eust consenty 
M'amener une que attendoys 
      En chiant! 
Car je luy eusse assimenty 
Son trou d'urine a mon lourdoys; 
Cependant eust avec ses doigtz 
Mon trou de merde guarenty 
      En chiant. 

" Or dictes maintenant que je n'y scay rien ! Par la mer De, je ne les ay faict mie, mais les oyant reciter a dame grand que voyez cy, les ay retenu en la gibbesiere de ma memoire. 

- Retournons (dist Grandgousier) a nostre propos. 

- Quel? (dist Gargantua) chier? 

- Non (dist Grandgousier), mais torcher le cul. 

- Mais (dist Gargantua) voulez vous payer un bussart de vin Breton si je vous foys quinault en ce propos? 

- Ouy vrayement, dist Grandgousier. 

- Il n'est (dist Gargantua) poinct besoing torcher cul, sinon qu'il y ayt ordure; ordure n'y peut estre si on n'a chie; chier doncques nous fault davant que le cul torcher. 

- O (dist Grandgousier) que tu as bon sens, petit guarsonnet ! Ces premiers jours je te feray passer docteur en gaie science, par Dieu ! car tu as de raison plus que d'aage. Or poursuiz ce propos torcheculatif, je t'en prie. Et, par ma barbe ! pour un bussart tu auras soixante pippes, j'entends de ce bon vin Breton, lequel poinct ne croist en Bretaigne, mais en ce bon pays de Verron . 

- Je me torchay apres (dist Gargantua) d'un couvre chief, d'un aureiller, d'ugne pantophle, d'ugne gibbessiere, d'un panier mais o le mal plaisant torchecul! puis d'un chappeau. Et notez que des chappeaulx, les uns sont ras, les aultres a poil, les aultres veloutez, les aultres taffetassez, les aultres satinizez. Le meilleur de tous est celluy de poil, car il faict tres bonne abstersion de la matiere fecale. 

" Puis me torchay d'une poulle, d'un coq, d'un poulet, de la peau d'un veau, d'un lievre, d'un pigeon, d'un cormoran, d'un sac d'advocat, d'une barbute, d'une coyphe, d'un leurre . 

" Mais, concluent, je dys et mantiens qu'il n'y a tel torchecul que d'un oyzon bien dumete, pourveu qu'on luy tienne la teste entre les jambes. Et m'en croyez sus mon honneur. Car vous sentez au trou du cul une volupte mirificque, tant par la doulceur d'icelluy dumet que par la chaleur temperee de l'oizon, laquelle facilement est communicquee au boyau culier et aultres intestines, jusques a venir a la region du cueur et du cerveau. Et ne pensez que la beatitude des heroes et semidieux, qui sont par les Champs Elysiens, soit en leur asphodele, ou ambrosie, ou nectar, comme disent ces vieilles ycy. Elle est (scelon mon opinion) en ce qu'ilz se torchent le cul d'un Oyzon, et telle est l'opinion de Maistre Jehan d'Escosse . " 

<><><><><><><><><><><><><><><><><><><><><><><><><><><><><><><><><><> 
Comment Gargantua feut institue par un sophiste en lettres latines. 

CHAPITRE XIV 

 

Ces propos entenduz, le bonhomme Grandgousier fut ravy en admiration, considerant le hault sens et merveilleux entendement de son filz Gargantua. Et dist a ses gouvernantes : 

" Philippe , roy de Macedone, congneut le bon sens de son filz Alexandre a manier dextrement un cheval, car ledict cheval estoit si terrible et efrene que nul ne ausoit monter dessus, parce que a tous ses chevaucheurs il bailloit la saccade, a l'un rompant le coul, a l'aultre les jambes, a l'aultre la cervelle, a l'aultre les mandibules. Ce que considerant Alexandre en l'hippodrome (qui estoit le lieu ou l'on pourmenoit et voultigeoit les chevaulx), advisa que la fureur du cheval ne venoit que de frayeur qu'il prenoit a son umbre. Dont, montant dessus, le feist courir encontre le soleil, si que l'umbre tumboit par derriere, et par ce moien rendit le cheval doulx a son vouloir. A quoy congneut son pere le divin entendement qui en luy estoit, et le feist tres bien endoctriner par Aristoteles, qui pour lors estoit estime sus tous philosophes de Grece. 

" Mais je vous diz qu'en ce seul propos que j'ay presentement davant vous tenu a mon filz Gargantua, je congnois que son entendement participe de quelque divinite, tant je le voy agu, subtil, profund et serain, et parviendra a degre souverain de sapience, s'il est bien institue. Pour tant, je veulx le bailler a quelque homme scavant pour l'endoctriner selon sa capacite, et n'y veulx rien espargner. " 

De faict, l'on luy enseigna un grand docteur sophiste nomme Maistre Thubal Holoferne, qui luy aprint sa charte si bien qu'il la disoit par cueur au rebours; et y fut cinq ans et troys mois. Puis luy leut Donat, le Facet, Theodolet et Alanus in Parabolis et y fut treze ans six moys et deux sepmaines. 

Mais notez que cependent il luy aprenoit a escripre gotticquement et escripvoit tous ses livres, car l'art d'impression n'estoit encores en usaige. 

Et portoit ordinairement un gros escriptoire pesant plus de sept mille quintaulx, duquel le gualimart estoit aussi gros et grand que les gros pilliers de Enay, et le cornet y pendoit a grosses chaines de fer a la capacite d'un tonneau de marchandise. 

Puis luy leugt De modis significandi, avecques les commens de Hurtebize, de Fasquin, de Tropditeulx, de Gualehaul, de Jean le Veau, de Billonio, Brelinguandus, et un tas d'aultres; et y fut plus de dix huyt ans et unze moys. Et le sceut si bien que, au coupelaud, il le rendoit par cueur a revers, et prouvoit sus ses doigtz a sa mere que de modis significandi non erat scientia. 

Puis luy leugt le Compost, ou il fut bien seize ans et deux moys, lors que son dict precepteur mourut; et fut l'an mil quatre cens et vingt, de la verolle que luy vint . 

Apres, en eut un aultre vieux tousseux, nomme Maistre Jobelin Bride, qui luy leugt Hugutio, Hebrard Grecisme,le Doctrinal, les Pars, le Quid est, le Supplementum, Marmotret, De moribus in mensa servandis, Seneca De quatuor virtutibus cardinalibus, Passavantus cum Commento , et Dormi secure pour les festes, et quelques aultres de semblable farine. A la lecture desquelz il devint aussi saige qu'onques puis ne fourneasmes nous. 

<><><><><><><><><><><><><><><><><><><><><><><><><><><><><><><><><><> 
Comment Gargantua fut mis soubz aultres pedagoges. 

CHAPITRE XV 

 

A tant son pere aperceut que vrayement il estudioit tres bien et y mettoit tout son temps, toutesfoys qu'en rien ne prouffitoit et, que pis est, en devenoit fou, niays, tout resveux et rassote. 

De quoy se complaignant a Don Philippe des Marays, vice roy de Papeligosse, entendit que mieulx luy vauldroit rien n'aprendre que telz livres soubz telz precepteurs aprendre, car leur scavoir n'estoit que besterie et leur sapience n'estoit que moufles, abastardisant les bons et nobles esperitz et corrompent toute fleur de jeunesse. 

" Qu'ainsi soit, prenez (dist il) quelc'un de ces jeunes gens du temps present, qui ait seulement estudie deux ans. En cas qu'il ne ait meilleur jugement, meilleures parolles, meilleur propos que vostre filz, et meilleur entretien et honnestete entre le monde, reputez moy a jamais un taillebacon de la Brene." Ce que a Grandgousier pleust tres bien, et commanda qu'ainsi feust faict. 

Au soir, en soupant, ledict des Marays introduict un sien jeune paige de Villegongys, nomme Eudemon, tant bien testonne, tant bien tire, tant bien espoussete, tant honneste en son maintien, que trop mieulx ressembloit quelque petit angelot qu'un homme. Puis dist a Grandgousier : 

" Voyez vous ce jeune enfant ? Il n'a encor douze ans; voyons, si bon vous semble, quelle difference y a entre le scavoir de voz resveurs mateologiens du temps jadis et les jeunes gens de maintenant. " 

L'essay pleut a Grandgousier, et commanda que le paige propozast. Alors Eudemon, demandant congie de ce faire audict vice roy son maistre, le bonnet au poing, la face ouverte, la bouche vermeille, les yeulx asseurez et le reguard assis suz Gargantua avecques modestie juvenile, se tint sus ses pieds, et commenca le louer et magnifier premierement de sa vertus et bonnes meurs, secondement de son scavoir, tiercement de sa noblesse, quartement de sa beaulte corporelle, et, pour le quint, doulcement l'exhortoit a reverer son pere en toute observance, lequel tant s'estudioit a bien le faire instruire, enfin le prioit qu'il le voulsist retenir pour le moindre de ses serviteurs, car aultre don pour le present ne requeroit des cieulx, sinon qu'il luy feust faict grace de luy complaire en quelque service agreable. Le tout feut par icelluy profere avecques gestes tant propres, pronunciation tant distincte, voix tant eloquente et languaige tant aorne et bien latin, que mieulx resembloit un Gracchus, un Ciceron ou un Emilius du temps passe qu'un jouvenceau de ce siecle. 

Mais toute la contenence de Gargantua fut qu'il se print a plorer comme une vache et se cachoit le visaige de son bonnet, et ne fut possible de tirer de luy une parolle non plus q'un pet d'un asne mort. 

Dont son pere fut tant courrousse qu'il voulut occire Maistre Jobelin. Mais ledict des Marays l'en guarda par belle remonstrance qu'il luy feist, en maniere que fut son ire moderee. Puis commenda qu'il feust paye de ses guaiges et qu'on le feist bien chopiner sophisticquement, ce faict, qu'il allast a tous les diables. 

" Au moins (disoit il) pour le jourd'huy ne coustera il gueres a son houste, si d'aventure il mouroit ainsi, sou comme un Angloys." 

Maistre Jobelin party de la maison, consulta Grandgousier avecques le vice roy quel precepteur l'on luy pourroit bailler, et feut avise entre eulx que a cest office seroit mis Ponocrates, pedaguoge de Eudemon, et que tous ensemble iroient a Paris, pour congnoistre quel estoit l'estude des jouvenceaulx de France pour icelluy temps. 

<><><><><><><><><><><><><><><><><><><><><><><><><><><><><><><><><><> 
Comment Gargantua fut envoye a Paris, et de l'enorme jument que le 
porta et comment elle deffit les mousches bovines de la Beauce. 

CHAPITRE XVI 

 

En ceste mesmes saison, Fayoles, quart roy de Numidie, envoya du pays de Africque a Grandgousier une jument la plus enorme et la plus grande que feut oncques veue, et la plus monstreuse (comme assez scavez que Africque aporte tousjours quelque chose de noveau ), car elle estoit grande comme six oriflans, et avoit les pieds fenduz en doigtz comme le cheval de Jules Cesear, les aureilles ainsi pendentes comme les chievres de Languegoth, et une petite corne au cul. Au reste, avoit poil d'alezan toustade, entreillize de grizes pommelettes. Mais sus tout avoit la queue horrible, car elle estoit, poy plus poy moins, grosse comme la pile Sainct Mars, aupres de Langes, et ainsi quarree, avecques les brancars ny plus ny moins ennicrochez que sont les espicz au bled. 

Si de ce vous esmerveillez, esmerveillez vous dadvantaige de la queue des beliers de Scythie , que pesoit plus de trente livres, et des moutons de Surie , esquelz fault (si Tenaud dict vray) affuster une charrette au cul pour la porter, tant elle est longue et pesante. Vous ne l'avez pas telle, vous aultres paillards de plat pays. 

Et fut amenee par mer, en troys carracques et un brigantin, jusques au port de Olone en Thalmondoys. 

Lorsque Grandgousier la veit : "Voicy (dist il) bien le cas pour porter mon filz a Paris. Or ca, de par Dieu, tout yra bien. Il sera grand clerc on temps advenir. Si n'estoient messieurs les bestes, nous vivrions comme clercs. " 

Au lendemain, apres boyre (comme entendez), prindrent chemin Gargantua, son precepteur Ponocrates, et ses gens, ensemble eulx Eudemon, le jeune paige. Et par ce que c'estoit en temps serain et bien attrempe, son pere luy feist faire des botes fauves; Babin les nomme brodequins. 

Ainsi joyeusement passerent leur grand chemin, et tousjours grand chere, jusques au dessus de Orleans. Au quel lieu estoit une ample forest de la longueur de trente et cinq lieues, et de largeur dix et sept, ou environ. Icelle estoit horriblement fertile et copieuse en mousches bovines et freslons, de sorte que c'estoit une vraye briguanderye pour les pauvres jumens, asnes et chevaulx. Mais la jument de Gargantua vengea honnestement tous les oultrages en icelle perpetrees sur les bestes de son espece par un tour duquel ne se doubtoient mie. Car, soubdain qu'ilz feurent entrez en la dicte forest et que les freslons luy eurent livre l'assault, elle desguaina sa queue et si bien s'escarmouschant les esmoucha qu'elle en abatit tout le boys. A tord, a travers, deca, de la, par cy, par la, de long, de large, dessus, dessoubz, abatoit boys comme un fauscheur faict d'herbes, en sorte que depuis n'y eut ne boys ne freslons, mais feust tout le pays reduict en campaigne. 

Quoy voyant, Gargantua y print plaisir bien grand sans aultrement s'en vanter, et dist a ses gens : " Je trouve beau ce ", dont fut depuis appelle ce pays la Beauce. Mais tout leur desjeuner feut par baisler; en memoire de quoy encores de present les gentilzhommes de Beauce desjeunent de baisler, et s'en trouvent fort bien, et n'en crachent que mieulx 

Finablement arriverent a Paris, auquel lieu se refraischit deux ou troys jours, faisant chere lye avecques ses gens, et s'enquestant quelz gens scavans estoient pour lors en la ville et quel vin on y beuvoit. 

<><><><><><><><><><><><><><><><><><><><><><><><><><><><><><><><><><> 
Comment Gargantua paya sa bienvenue es Parisiens et comment il print 
les grosses cloches de l'eglise Nostre Dame. 

CHAPITRE XVII 

 

Quelques jours apres qu'ilz se feurent refraichiz, il visita la ville, et fut veu de tout le monde en grande admiration, car le peuple de Paris est tant sot, tant badault et tant inepte de nature, qu'un basteleur, un porteur de rogatons, un mulet avecques ses cymbales, un vielleuz au mylieu d'un carrefour, assemblera plus de gens que ne feroit un bon prescheur evangelicque . 

Et tant molestement le poursuyvirent qu'il feut contrainct soy reposer suz les tours de l'eglise Nostre Dame. Auquel lieu estant, et voyant tant de gens a l'entour de soy, dist clerement : 

" Je croy que ces marroufles voulent que je leurs paye icy ma bien venue et mon proficiat. C'est raison. Je leur voys donner le vin, mais ce ne sera que par rys. " 

Lors, en soubriant, destacha sa belle braguette, et, tirant sa mentule en l'air, les compissa si aigrement qu'il en noya deux cens soixante mille quatre cens dix et huyt, sans les femmes et petiz enfans. 

Quelque nombre d'iceulx evada ce pissefort a legierete des pieds, et, quand furent au plus hault de l'Universite, suans, toussans, crachans et hors d'halene, commencerent a renier et jurer, les ungs en cholere, les aultres par rys : " Carymary, carymara ! Par saincte Mamye, nous son baignez par rys ! " Dont fut depuis la ville nommee Paris, laquelle auparavant on appelloit Leucece, comme dict Strabo, lib. iiij , c'est a dire, en grec, Blanchette, pour les blanches cuisses des dames dudict lieu. Et, par autant que a ceste nouvelle imposition du nom tous les assistans jurerent chascun les saincts de sa paroisse, les Parisiens, qui sont faictz de toutes gens et toutes pieces, sont par nature et bons jureurs et bons juristes, et quelque peu oultrecuydez, dont estime Joaninus de Barranco, libro De copiositate reverentiarum, que sont dictz Parrhesiens en Grecisme, c'est a dire fiers en parler. 

Ce faict, considera les grosses cloches que estoient esdictes tours, et les feist sonner bien harmonieusement. Ce que faisant, luy vint en pensee qu'elles serviroient bien de campanes au coul de sa jument, laquelle il vouloit renvoier a son pere toute chargee de froumaiges de Brye et de harans frays. De faict, les emporta en son logis. 

Cependent vint un commandeur jambonnier de sainct Antoine pour faire sa queste suille, lequel, pour se faire entendre de loing et faire trembler le lard au charnier, les voulut emporter furtivement, mais par honnestete les laissa, non parce qu'elles estoient trop chauldes, mais parce qu'elles estoient quelque peu trop pesantes a la portee. Cil ne fut pas celluy de Bourg, car il est trop de mes amys. 

Toute la ville feut esmeue en sedition, comme vous scavez que a ce ilz sont tant faciles que les nations estranges s'esbahissent de la patience des Roys de France, lesquelz aultrement par bonne justice ne les refrenent, veuz les inconveniens qui en sortent de jour en jour. Pleust a Dieu que je sceusse l'officine en laquelle sont forgez ces chismes et monopoles, pour les mettre en evidence es confraries de ma paroisse! 

Croyez que le lieu auquel convint le peuple tout folfre et habaline feut Nesle , ou lors estoit, maintenant n'est plus l'oracle de Lucece. La feut propose le cas et remonstre l'inconvenient des cloches transportees. Apres avoir bien ergote pro et contra, feut conclud en Baralipton que l'on envoyroit le plus vieux et suffisant de la Faculte vers Gargantua pour luy remonstrer l'horrible inconvenient de la perte d'icelles cloches, et, nonobstant la remonstrance d'aulcuns de l'Universite qui alleguoient que ceste charge mieulx competoit a un orateur que a un sophiste, feut a cest affaire esleu nostre maistre Janotus de Bragmardo. 

<><><><><><><><><><><><><><><><><><><><><><><><><><><><><><><><><> 
Comment Janotus de Bragmardo feut envoye pour recouvrer de 
Gargantua les grosses cloches. 

CHAPITRE XVIII 

 

Maistre Janotus, tondu a la cesarine , vestu de son lyripipion a l'antique, et bien antidote l'estomac de coudignac de four et eau beniste de cave, se transporta au logis de Gargantua, touchant davant soy troys vedeaulx a rouge muzeau, et trainant apres cinq ou six maistres inertes , bien crottez a profit de mesnaige. 

A l'entree les rencontra Ponocrates, et eut frayeur en soy, les voyant ainsi desguisez, et pensoit que feus sent quelques masques hors du sens. Puis s'enquesta a quelqu'un des dictz maistres inertes de la bande, que queroit ceste mommerie. Il luy feut respondu qu'ilz demandoient les cloches leurs estre rendues. 

Soubdain ce propos entendu, Ponocrates courut dire les nouvelles a Gargantua, affin qu'il feust prest de la responce et deliberast sur le champ ce que estoit de faire. Gargantua, admoneste du cas, appella a part Ponocrates son precepteur, Philotomie son maistre d'hostel, Gymnaste son escuyer, et Eudemon, et sommairement confera avecques eulx sus ce que estoit tant a faire que a respondre. Tous feurent d'advis que on les menast au retraist du goubelet et la on les feist boyre rustrement, et, affin que ce tousseux n'entrast en vaine gloire pour a sa requeste avoir rendu les cloches, l'on mandast, cependent qu'il chopineroit, querir le prevost de la ville, le recteur de la Faculte, le vicaire de l'eglise, esquelz, davant que le sophiste eust propose sa commission, l'on delivreroit les cloches. Apres ce, iceulx presens, l'on oyroit sa belle harangue. Ce que fut faict, et, les susdictz arrivez, le sophiste feut en plene salle introduict et commenca ainsi que s'ensuit, en toussant. 

<><><><><><><><><><><><><><><><><><><><><><><><><><><><><><><><><><> 
La harangue de maistre Janotus de Bragmardo faicte a Gargantua pour 
recouvrer les cloches. 

CHAPITRE XIX 

 

" Ehen, hen, hen ! Mna dies, Monsieur, mna dies, et vobis, Messieurs. Ce ne seroyt que bon que nous rendissiez nos cloches, car elles nous font bien besoing. Hen, hen, hasch ! Nous en avions bien aultresfoys refuse de bon argent de ceulx de Londres en Cahors, sy avions nous de ceulx de Bourdeaulx en Brye , qui les vouloient achapter pour la substantificque qualite de la complexion elementaire que est intronificquee en la terresterite de leur nature quidditative pour extraneizer les halotz et les turbines suz noz vignes, vrayement non pas nostres, mais d'icy aupres; car, si nous perdons le piot, nous perdons tout, et sens et loy. 

" Si vous nous les rendez a ma requeste, je y guaigneray six pans de saulcices et une bonne paire de chausses que me feront grant bien a mes jambes, ou ilz ne me tiendront pas promesse. Ho! par Dieu, Domine, une pair de chausses est bon, et vir sapiens non abhorrebit eam. Ha ! ha ! il n'a pas pair de chausses qui veult, je le scay bien quant est de moy ! Advisez, Domine; il y a dix huyt jours que je suis a matagraboliser ceste belle harangue : Reddite que sunt Cesaris Cesari, et que sunt Dei Deo. Ibi jacet lepus. 

" Par ma foy, Domine, si voulez souper avecques moy in camera, par le corps Dieu ! charitatis, nos faciemus bonum cherubin. Ego occidi unum porcum, et ego habet bon vino. Mais de bon vin on ne peult faire maulvais latin. 

" Or sus, de parte Dei, date nobis clochas nostras. Tenez, je vous donne de par la Faculte ung Sermones de Utino que, utinam, vous nous baillez nos cloches, Vultis etiam pardonos? Per diem, vos habebitis et nihil poyabitis. 

" O Monsieur Domine, clochidonnaminor nobis ! Dea, est bonum urbis. Tout le monde s'en sert. Si vostre jument s'en trouve bien, aussi faict nostre Faculte, que comparata est jumentis insipientibus et similis facta est eis, psalmo nescio quo... Si l'avoys je bien quotte en mon paperat, et est unum bonum Achilles. Hen, hen, ehen, hasch ! 

" Ca ! je vous prouve que me les doibvez bailler. Ego sic argumentor : 

" Omnis clocha clochabilis, in clocherio clochando, clochans clochativo clochare facit clochabiliter clochantes Parisius habet clochas Ergo gluc. 

" Ha, ha, ha, c'est parle cela ! Il est in tertio prime, en Darii ou ailleurs. Par mon ame, j'ay veu le temps que je faisois diables de arguer, mais de present je ne fais plus que resver, et ne me fault plus dorenavant que bon vin, bon lict, le dos au feu, le ventre a table et escuelle bien profonde. 

" Hay, Domine, je vous pry, in nomine Patris et Filii et Spiritus Sancti, amen, que vous rendez noz cloches, et Dieu vous guard de mal, et Nostre Dame de Sante, qui vivit et regnat per omnia secula seculorum, amen. Hen, hasch, hasch, grenhenhasch ! 

" Verum enim vero, quando quidem, dubio procul, edepol quoniam, ita certe, meus Deus fidus, une ville sans cloches est comme un aveugle sans baston, un asne sans cropiere, et une vache sans cymbales. Jusques a ce que nous les ayez rendues, nous ne cesserons de crier apres vous comme un aveugle qui a perdu son baston, de braisler comme un asne sans cropiere, et de bramer comme une vache sans cymbales. 

" Un quidam latinisateur, demourant pres l'Hostel Dieu, dist une foys, allegant l'autorite d'ung Taponnus, - je faulx : c'estoit Pontanus , poete seculier, - qu'il desiroit qu'elles feussent de plume et le batail feust d'une queue de renard, pource qu'elles luy engendroient la chronique aux tripes du cerveau quand il composoit ses vers carminiformes. Mais, nac petitin petetac, ticque, torche, lorne, il feut declaire hereticque; nous les faisons comme de cire . Et plus n'en dict le deposant. Valete et plaudite. Calepinus recensui. " 

<><><><><><><><><><><><><><><><><><><><><><><><><><><><><><><><><><> 
Comment le sophiste emporta son drap, et comment il eut proces 
contre les aultres maistres. 

CHAPITRE XX 

 

Le sophiste n'eut si toust acheve que Ponocrates et Eudemon s'esclafferent de rire tant profondement que en cuiderent rendre l'ame a Dieu, ne plus ne moins que Crassus, voyant un asne couillart qui mangeoit des chardons , et comme Philemon, voyant un asne qui mangeoit les figues qu'on avoit apreste pour le disner, mourut de force de rire . Ensemble eulx commenca rire Maistre Janotus, a qui mieulx mieulx, tant que les larmes leurs venoient es yeulx par la vehemente concution de la substance du cerveau, a laquelle furent exprimees ces humiditez lachrymales et transcoullees jouxte les nerfz optiques. En quoy par eulx estoyt Democrite heraclitizant et Heraclyte democritizant represente. 

Ces rys du tout sedez, consulta Gargantua avecques ses gens sur ce qu'estoit de faire. La feut Ponocrates d'advis qu'on feist reboyre ce bel orateur, et, veu qu'il leurs avoit donne de passetemps et plus faict rire que n'eust Songecreux , qu'on luy baillast les dix pans de saulcice mentionnez en la joyeuse harangue, avecques une paire de chausses, troys cens de gros boys de moulle, vingt et cinq muitz de vin, un lict, a triple couche de plume anserine, et une escuelle bien capable et profonde, lesquelles disoit estre a sa vieillesse necessaires. 

Le tout fut faist ainsi que avoit este delibere, excepte que Gargantua, doubtant que on ne trouvast a l'heure chausses commodes pour ses jambes, doubtant aussy de quelle facon mieulx duyroient audict orateur, ou a la martingualle qui est un pont levis de cul pour plus aisement fianter, ou a la mariniere pour mieulx soulaiger les roignons, ou a la Souice pour tenir chaulde la bedondaine, ou a queue de merluz de peur d'eschauffer les reins, luy feist livrer sept aulnes de drap noir, et troys de blanchet pour la doubleure. Le boys feut porte par les guaingnedeniers; les maistres es ars porterent les saulcices et escuelles; Maistre Janot voulut porter le drap. 

Un desdictz maistres, nomme Maistre Jousse Bandouille, luy remonstroit que ce n'estoit honeste ny decent son estat et qu'il le baillast a quelq'un d'entre eulx. 

"Ha ! (dist Janotus) baudet, baudet, tu ne concluds poinct in modo et figura. Voyla de quoy servent les suppositions et parva logicalia. Panus pro quo supponit? 

- Confuse (dist Bandouille) et distributive. 

- Je ne te demande pas (dist Janotus), baudet, quo modo supponit, mais pro quo; c'est, baudet, protibiis meis. Et pour ce le porteray je egomet, sicut suppositum portat adpositum. " 

Ainsi l'emporta en tapinois, comme feist Patelin son drap. 

Le bon feut quand le tousseux, glorieusement, en plein acte tenu chez les Mathurins , requist ses chausses et saulcices; car peremptoirement luy feurent deniez, par autant qu'il les avoit eu de Gargantua, selon les informations sur ce faictes. Il leurs remonstra que ce avoit este de gratis et de sa liberalite, par laquelle ilz n'estoient mie absoubz de leurs promesses. Ce nonobstant, luy fut respondu qu'il se contentast de raison, et que aultre bribe n'en auroit. 

" Raison (dist Janotus), nous n'en usons poinct ceans. Traistres malheureux, vous ne valez rien; la terre ne porte gens plus meschans que vous estes, je le scay bien. Ne clochez pas devant les boyteux : j'ai exerce la meschancete avecques vous. Par la ratte Dieu ! je advertiray le Roy des enormes abus que sont forgez ceans et par voz mains et meneez, et que je soye ladre s'il ne vous faict tous vifz brusler comme bougres, traistres, hereticques et seducteurs, ennemys de Dieu et de vertus!" 

A ces motz, prindrent articles contre luy; luy, de l'aultre coste, les feist adjourner. Somme, le proces fut retenu par la Court, et y est encores. Les magistres, sur ce poinct, feirent veu de ne soy descroter; Maistre Janot, avecques ses adherens, feist veu de ne se mouscher, jusques a ce qu'en feust dict par arrest definitif. Par ces veuz sont jusques a present demourez et croteux et morveux, car la Court n'a encores bien grabele toutes les pieces; l'arrest sera donne es prochaines calendes Grecques, c'est a dire jamais, comme vous scavez qu'ilz font plus que nature et contre leurs articles propres. Les articles de Paris chantent que Dieu seul peult faire choses infinies. Nature rien ne faict immortel, car elle mect fin et periode a toutes choses par elle produictes : car omnia orta cadunt, etc.; mais ces avalleurs de frimars font les proces davant eux pendens et infiniz et immortelz. Ce que faisans, ont donne lieu et verifie le dict de Chilon, Lacedemonien, consacre en Delphes, disant Misere estre compaigne de Proces et gens playdoiens miserables, car plus tost ont fin de leur vie que de leur droict pretendu. 

<><><><><><><><><><><><><><><><><><><><><><><><><><><><><><><><><><> 
L'estude de Gargantua, selon la discipline de ses precepteurs 
sophistes. 

CHAPITRE XXI 

 

Les premiers jours ainsi passez et les cloches remises en leur lieu, les citoyens de Paris, par recongnoissance de ceste honnestete, se offrirent d'entretenir et nourrir sa jument tant qu'il luy plairoit, - ce que Gargantua print bien a gre, - et l'envoyerent vivre en la forest de Biere. Je croy qu'elle n'y soyt plus maintenant. Ce faict, voulut de tout son sens estudier a la discretion de Ponocrates; mais icelluy, pour le commencement, ordonna qu'il feroit a sa maniere accoustumee, affin d'entendre par quel moyen, en si long temps, ses antiques precepteurs l'avoient rendu tant fat, niays et ignorant. 

Il dispensoit doncques son temps en telle facon que ordinairement il s'esveilloit entre huyt et neuf heures, feust jour ou non; ainsi l'avoient ordonne ses regens antiques, alleguans ce que dict David : Vanum est vobis ante lucem surgere. 

Puis se guambayoit, penadoit et paillardoit parmy le lict quelque temps pour mieulx esbaudir ses esperitz animaulx ; et se habiloit selon la saison, mais voluntiers portoit il une grande et longue robbe de grosse frize fourree de renards; apres se peignoit du peigne de Almain, c'estoit des quatre doigtz et le poulce, car ses precepteurs disoient que soy aultrement pigner, laver et nettoyer estoit perdre temps en ce monde. 

Puis fiantoit, pissoyt, rendoyt sa gorge, rottoit, pettoyt, baisloyt, crachoyt, toussoyt, sangloutoyt, esternuoit et se morvoyt en archidiacre , et desjeunoyt pour abatre la rouzee et maulvais aer : belles tripes frites, belles charbonnades, beaulx jambons, belles cabirotades et forces soupes de prime . 

Ponocrates luy remonstroit que tant soubdain ne debvoit repaistre au partir du lict sans avoir premierement faict quelque exercice. Gargantua respondit : 

" Quoy ! n'ay je faict suffisant exercice ? Je me suis vaultre six ou sept tours parmi le lict davant que me lever. Ne est ce assez? Le pape Alexandre ainsi faisoit, par le conseil de son medicin Juif, et vesquit jusques a la mort en despit des envieux. Mes premiers maistres me y ont acoustume, disans que le desjeuner faisoit bonne memoire; pour tant y beuvoient les premiers. Je m'en trouve fort bien et n'en disne que mieulx. Et me disoit Maistre Tubal (qui feut premier de sa licence a Paris) que ce n'est tout l'advantaige de courir bien toust, mais bien de partir de bonne heure; aussi n'est ce la sante totale de nostre humanite boyre a tas, a tas, a tas, comme canes, mais ouy bien de boyre matin; unde versus : 

Lever matin n'est poinct bon heur; 
Boire matin est le meilleur. 

Apres avoir bien a poinct desjeune, alloit a l'eglise, et luy pourtoit on dedans un grand penier un gros breviaire empantophle, pesant, tant en gresse que en fremoirs et parchemin, poy plus poy moins, unze quintaulx six livres. La oyoit vingt et six ou trente messes. Ce pendent venoit son diseur d'heures en place empaletocque comme une duppe, et tres bien antidote son alaine a force syrop vignolat; avecques icelluy marmonnoit toutes ces kyrielles, et tant curieusement les espluchoit qu'il n'en tomboit un seul grain en terre. 

Au partir de l'eglise, on luy amenoit sur une traine a beufz un faratz de patenostres de Sainct Claude, aussi grosses chascune qu'est le moulle d'un bonnet, et, se pourmenant par les cloistres, galeries ou jardin, en disoit plus que seze hermites. 

Puis estudioit quelque meschante demye heure, les yeulx assis dessus son livre; mais (comme dict le comicque) son ame estoit en la cuysine. 

Pissant doncq plein urinal, se asseoyt a table, et, par ce qu'il estoit naturellement phlegmaticque, commencoit son repas par quelques douzeines de jambons, de langues de beuf fumees, de boutargues, d'andouilles, et telz aultres avant coureurs de vin. 

Ce pendent quatre de ses gens luy gettoient en la bouche, l'un apres l'aultre, continuement, moustarde a pleines palerees. Puis beuvoit un horrificque traict de vin blanc pour luy soulaiger les roignons. Apres, mangeoit, selon la saison, viandes a son appetit, et lors ces soit de manger quand le ventre luy tiroit. 

A boyre n'avoit poinct fin ny canon, car il disoit que les metes et bournes de boyre estoient quand, la personne beuvant, le liege de ses pantoufles enfloit en hault d'un demy pied. 

<><><><><><><><><><><><><><><><><><><><><><><><><><><><><><><><><><> 
Les jeux de Gargantua. 

CHAPITRE XXII 

 

Puis, tout lordement grignotant d'un transon de graces, se lavoit les mains de vin frais , s'escuroit les dens avec un pied de porc et devisoit joyeusement avec ses gens. Puis, le verd estendu, l'on desployoit force chartes, force dez, et renfort de tabliers. La jouoyt : 

Au flux , a la condemnade, a la prime, a la charte virade, a la vole, au maucontent, a la pille, au lansquenet, a la triumphe, au cocu, a la picardie, a qui a si parle, au cent, a pille, nade, jocque, fore, a l'espinay, a mariaige, a la malheureuse, au gay, au fourby, a l'opinion, a passe dix, a qui faict l'ung faict l'aultre, a trente et ung, a la sequence, a pair et sequence, au luettes, a troys cens, au tarau, au malheureux, a coquinbert, qui gaigne perd, au beline, au pies, au torment, a la corne, a la ronfle, au beuf viole, au glic, a la cheveche, aux honneurs, a je te pinse sans rire, a la mourre, a picoter, aux eschetz, a deferrer l'asne, au renard, a laiau tru, au marelles, au bourry, bourryzou, au vasches, a je m'assis, a la blanche, a la barbe d'oribus, a la chance, a la bousquine, a trois dez, a tire la broche, au tables, a la boutte foyre, a la nicnocque, a compere, prestez moy vostre sac, au lourche, a la renette, a la couille de belier, au barignin, a boute hors, au trictrac, a figues de Marseille, a toutes tables, a la mousque, au tables rabatues, a l'archer tru, au reniguebieu, a escorcher le renard, au force, a la ramasse, au dames, au croc madame, a la babou, a vendre l'avoine, a primus secundus, a souffler le charbon, au pied du cousteau, au responsailles, au clefz, au juge vif et juge mort, au franc du carreau, a tirer les fers du four, a pair ou non, au fault villain, a croix ou pille, au cailleteaux, au martres, au bossu aulican, au pingres, a Sainct Trouve, a la bille, a pinse morille, au savatier, au poirier, au hybou, a pimpompet, au dorelot du lievre, au triori, a la tirelitantaine, au cercle, a cochonnet va devant, a la truye, a ventre contre ventre, a Sainct Cosme, je te viens adorer, aux combes, a la vergette, a escharbot le brun, au palet, a je vous prens sans verd, au j'en suis, a bien et beau s'en va Quaresme, a Foucquet, au quilles, au chesne forchu, au rapeau, au chevau fondu, a la boulle plate, a la queue au loup, au vireton, a pet en gueulle, au picqu'a Rome, a Guillemin ballie my ma lance, a rouchemerde, a la brandelle, a Angenart, au treseau, a la courte boulle, au bouleau, a la griesche, a la mousche, a la recoquillette, a la migne, migne beuf, au cassepot, au propous, a mon talent, a neuf mains, a la pyrouete, au chapifou, au jonchees, au pontz cheuz, au court baston, a Colin bride, au pyrevollet, a la grolle, a clinemuzete, au cocquantin, au picquet, a Colin Maillard, a la blancque, a myrelimofle, au furon, a mouschart, a la seguette, au crapault, au chastelet, a la crosse, a la rengee, au piston, a la foussette, au bille boucquet, au ronflart, au roynes, a la trompe, au mestiers, au moyne, a teste a teste bechevel, au tenebry, au pinot, a l'esbahy, a male mort, a la soulle, aux croquinolles, a la navette, a laver la coiffe Madame, a fessart, au belusteau, au ballay, a semer l'avoyne, a briffault, a la cutte cache, au molinet, a la maille, bourse en cul, a defendo, au nid de la bondree, a la virevouste, au passavant, a la bacule, a .la figue, au laboureur, au petarrades, a la cheveche, a pille moustarde, au escoublettes enraigees, a cambos, a la beste morte, a la recheute, a monte, monte l'eschelette, au picandeau, au pourceau mory, a croqueteste, a cul salle, a la grolle, au pigonnet, a la grue, au tiers, a taille coup, a la bourree, au nazardes, au sault du buisson, aux allouettes, a croyzet, aux chinquenaudes. 

Apres avoir bien joue, sesse, passe et belute temps, convenoit boire quelque peu, - c'estoient unze peguadz pour homme, - et, soubdain apres bancqueter, c'estoit sus un beau banc ou en beau plein lict s'estendre et dormir deux ou troys heures, sans mal penser ny mal dire. 

Luy esveille, secouoit un peu les aureilles. Ce pendent estoit apporte vin frais; la beuvoyt mieulx que jamais. 

Ponocrates luy remonstroit que c'estoit mauvaise diete ainsi boyre apres dormir. 

" C'est (respondist Gargantua) la vraye vie des Peres, car de ma nature je dors salle, et le dormir m'a valu autant de jambon. " 

Puis commencoit estudier quelque peu, et patenostres en avant, pour lesquelles mieulx en forme expedier montoit sus une vieille mulle, laquelle avoit servy neuf Roys. Ainsi marmotant de la bouche et dodelinant de la teste, alloit veoir prendre quelque connil aux filletz. 

Au retour se transportoit en la cuysine pour scavoir quel roust estoit en broche. 

Et souppoit tres bien, par ma conscience ! et voluntiers convioit quelques beuveurs de ses voisins, avec lesquelz, beuvant d'autant, comptoient des vieux jusques es nouveaulx. Entre aultres avoit pour domesticques les seigneurs du Fou, de Gourville, de Grignault et de Marigny . 

Apres soupper venoient en place les beaux Evangiles de boys, c'est a dire force tabliers, ou le beau flux. Un, deux, troys, ou A toutes restes pour abreger, ou bien alloient voit les garses d'entour, et petitz bancquetz parmy, collations et arriere collations. Puis dormoit sans desbrider jusques au lendemain huict heures. 

<><><><><><><><><><><><><><><><><><><><><><><><><><><><><><><><><><> 
Comment Gargantua feut institue par Ponocrates en telle discipline 
qu'il ne perdoit heure du jour. 

CHAPITRE XXIII 

 

Quand Ponocrates congneut la vitieuse maniere de vivre de Gargantua, delibera aultrement le instituer en lettres, mais pour les premiers jours le tolera, considerant que Nature ne endure mutations soubdaines sans grande violence . 

Pour doncques mieulx son oeuvre commencer, supplia un scavant medicin de celluy temps, nomme Maistre Theodore , a ce qu'il considerast si possible estoit remettre Gargantua en meilleure voye, lequel le purgea canonicquement avec elebore de Anticyre et par ce medicament luy nettoya toute l'alteration et perverse habitude du cerveau. Par ce moyen aussi Ponocrates luy feist oublier tout ce qu'il avoit apris soubz ses antiques precepteurs, comme faisoit Timothe a ses disciples qui avoient este instruictz soubz aultres musiciens. 

Pour mieulx ce faire, l'introduisoit es compaignies des gens scavans que la estoient, a l'emulation desquelz luy creust l'esperit et le desir de estudier aultrement et se faire valoir. 

Apres en tel train d'estude le mist qu'il ne perdoit heure quelconques du jour, ains tout son temps consommoit en lettres et honeste scavoir. 

Se esveilloit doncques Gargantua environ quatre heures du matin. Ce pendent qu'on le frotoit, luy estoit leue quelque pagine de la divine Escripture haultement et clerement, avec pronunciation competente a la matiere, et a ce estoit commis un jeune paige, natif de Basche , nomme Anagnostes. Selon le propos et argument de ceste lecon souventesfoys se adonnoit a reverer, adorer, prier et supplier le bon Dieu, duquel la lecture monstroit la majeste et jugemens merveilleux. 

Puis alloit es lieux secretz faite excretion des digestions naturelles. La son precepteur repetoit ce que avoit este leu, luy exposant les poinctz plus obscurs et difficiles. 

Eulx retornans, consideroient l'estat du ciel : si tel estoit comme l'avoient note au soir precedent, et quelz signes entroit le soleil, aussi la lune, pour icelle journee. 

Ce faict, estoit habille, peigne, testonne, accoustre et parfume, durant lequel temps on luy repetoit les lecons du jour d'avant. Luy mesmes les disoit par cueur, et y fondoit quelque cas practicques et concernens l'estat humain, lesquelz ilz estendoient aulcunes foys jusques deux ou troys heures, mais ordinairement cessoient lors qu'il estoit du tout habille. 

Puis par troys bonnes heures luy estoit faicte lecture. 

Ce faict, yssoient hors, tousjours conferens des propoz de la lecture, et se desportoient en Bracque ou es prez, et jouoient a la balle, a la paulme, a la pile trigone, galentement se exercens les corps comme ilz avoient les ames auparavant exerce. 

Tout leur jeu n'estoit qu'en liberte, car ilz laissoient la partie quant leur plaisoit et cessoient ordinairement lors que suoient parmy le corps, ou estoient aultrement las. Adoncq estoient tres bien essuez et frottez , changeoient de chemise et, doulcement se pourmenans, alloient veoir sy le disner estoit prest. La attendens, recitoient clerement et eloquentement quelques sentences retenues de la lecon. 

Ce pendent Monsieur l'Appetit venoit, et par bonne oportunite s'asseoient a table. 

Au commencement du repas estoit leue quelque histoire plaisante des anciennes prouesses, jusques a ce qu'il eust prins son vin. 

Lors (si bon sembloit) on continuoit la lecture, ou commenceoient a diviser joyeusement ensemble, parlans, pour les premiers moys, de la vertus, propriete, efficace et nature de tout ce que leur estoit servy a table : du pain, du vin, de l'eau, du sel, des viandes, poissons, fruictz, herbes, racines, et de l'aprest d'icelles. Ce que faisant, aprint en peu de temps tous les passaiges a ce competens en Pline, Athene, Dioscorides, Jullius Pollux, Galen, Porphyre, Opian, Polybe, Heliodore, Aristoteles, Aelian et aultres. Iceulx propos tenus, faisoient souvent, pour plus estre asseurez, apporter les livres susdictz a table. Et si bien et entierement retint en sa memoire les choses dictes, que pour lors n'estoit medicin qui en sceust a la moytie tant comme il faisoit. 

Apres, devisoient des lecons leues au matin, et, parachevant leur repas par quelque confection de cotoniat , se couroit les dens avecques un trou de lentisce, se lavoit les mains et les yeulx de belle eaue fraische, et rendoient graces a Dieu par quelques beaulx canticques faictz a la louange de la munificence et benignite divine. Ce faict, on apportoit des chartes, non pour jouer, mais pour y apprendre mille petites gentillesses et inventions nouvelles, lesquelles toutes yssoient de arithmetique. 

En ce moyen entra en affection de icelle science numerale, et tous les jours, apres disner et souper, y passoit temps aussi plaisantement qu'il souloit en dez ou es chartes. A tant, sceut d'icelle et theoricque, et practicque, si bien que Tunstal , Angloys, qui en avoit amplement escript, confessa que vrayement, en comparaison de luy, il n'y entendoit que le hault alemant. 

Et non seulement d'icelle, mais des aultres sciences mathematicques, comme geometrie, astronomie et musicque; car, attendens la concoction et digestion de son past, ilz faisoient mille joyeux instrumens et figures geometricques, et de mesmes pratiquoient les canons astronomicques. 

Apres, se esbaudissoient a chanter musicalement a quatre et cinq parties, ou sus un theme a plaisir de gorge. 

Au reguard des instrumens de musicque, il aprint jouer du luc, de l'espinette, de la harpe, de la flutte de Alemant et a neuf trouz, de la viole et de la sacqueboutte . 

Ceste heure ainsi employee, la digestion parachevee, se purgoit des excremens naturelz, puis se remettoit a son estude principal par troys heures ou davantaige, tant a repeter la lecture matutinale que a poursuyvre le livre entreprins, que aussi a escripre et bien traire et former les antiques et romaines lettres. 

Ce faict, yssoient hors leur hostel, avecques eulx un jeune gentilhomme de Touraine, nomme l'escuyer Gymnaste, lequel luy monstroit l'art de chevalerie. 

Changeant doncques de vestemens, monstoit sus un coursier, sus un roussin, sus un genet, sus un cheval barbe, cheval legier, et luy donnoit cent quarieres, le faisoit voltiger en l'air, franchir le fosse, saulter le palys, court tourner en un cercle, tant a dextre comme a senestre. 

La rompoit non la lance, car c'est la plus grande resverye du monde dire : "J'ay rompu dix lances en tournoy ou en bataille " - un charpentier le feroit bien - mais louable gloire est d'une lance avoir rompu dix de ses ennemys. De sa lance doncq asseree, verde et roide, rompoit un huys, enfoncoit un harnoys, acculoyt une arbre, enclavoyt un aneau, enlevoit une selle d'armes, un aubert, un gantelet. Le tout faisoit arme de pied en cap. 

Au reguard de fanfarer et faire les petitz popismes sus un cheval, nul ne le feist mieulx que luy. Le voltiger de Ferrare n'estoit q'un singe en comparaison. Singulierement, estoit aprins a saulter hastivement d'un cheval sus l'aultre sans prendre terre, - et nommoit on ces chevaulx desultoyres, - et des chascun couste, la lance au poing, monter sans estriviers, et sans bride guider le cheval a son plaisir, car telles choses servent a discipline militaires. 

Un aultre jour ses exerceoit a la hasche, laquelle tant bien coulloyt, tant verdement de tous pics coulloyt, tant soupplement avalloit en tailles ronde, qu'il feut passe chevalier d'armes en campaigne et en tous essays. 

Puis bransloit la picque, sacquoit de l'espee a deux mains, de l'espee bastarde, de l'espagnole, de la dague et du poignart, arme, non arme, au boucler, a la cappe, a la rondelle. 

Couroit le cerf, le chevreuil, l'ours, le dain, le sanglier, le lievre, la perdrys, le faisant, l'otarde. Jouoit a la grosse balle et la faisoit bondir en l'air, autant du pied que du poing. Luctoit, couroit, saultoit, non a troys pas un sault, non a clochepied, non au sault d'Alemant, - car (disoit Gymnaste) telz saulx sont inutiles et de nul bien en guerre, - mais d'un sault persoit un fousse, volloit sus une haye, montoit six pas encontre une muraille et rampoit en ceste facon a une fenestre de la haulteur d'une lance. 

Nageoit en parfonde eau, a l'endroict, a l'envers, de couste, de tout le corps, des seulz pieds, une main en l'air, en laquelle tenant un livre, transpassoit toute la riviere de Seine sans icelluy mouiller, et tyrant par les dens son manteau, comme faisoit Jules Cesar. Puis d'une main entroit par grande force en basteau; d'icelluy se gettoit de rechief en l'eaue, la teste premiere, sondoit le parfond, creuzoyt les rochiers, plongeoit es abymes et goufres. Puis icelluy basteau tournoit, gouvernoit, menoit hastivement, lentement, a fil d'eau, contre cours, le retenoit en pleine escluse, d'une main le guidoit, de l'aultre s'escrimoit avec un grand aviron, tendoit le vele, montoit au matz par les traictz, bourroit sus les brancquars, adjoustoit la boussole, contreventoit les bulines, bendoit le gouvernail. 

Issant de l'eau, roidement montoit encontre la montaigne et devalloit aussi franchement; gravoit es arbres comme un chat, saultoit de l'une en l'aultre comme un escurieux, abastoit les gros rameaulx comme un aultre Milo. Avec deux poignards asserez et deux poinsons esprouvez montoit au hault d'une maison comme un rat, descendoit puis du hault en bas en telle composition des membres que de la cheute n'estoit aulcunement greve. 

Jectoit le dart, la barre, la pierre, la javeline, l'espieu, la halebarde, enfonceoit l'arc, bandoit es reins les fortes arbalestes de passe, visoit de l'arquebouse a l'oeil, affeustoit le canon, tyroit a la butte, au papeguay, du bas en mont, d'amont en val, devant, de couste, en arriere comme les Parthes. 

On luy atachoit un cable en quelque haulte tour, pendent en terre; par icelluy avecques deux mains montoit, puis devaloit sy roidement et sy asseurement que plus ne pourriez parmy un pre bien egualle. 

On luy mettoit une grosse perche apoyee a deux arbres; a icelle se pendoit par les mains, et d'icelle alloit et venoit sans des pieds a rien toucher, que a grande course on ne l'eust peu aconcepvoir. 

Et, pour se exercer le thorax et pulmon, crioit comme tous les diables. Je l'ouy une foys appellant Eudemon, depuis la porte Sainct Victor jusques a Montmartre; Stentor n'eut oncques telle voix a la bataille de Troye. 

Et, pour gualentir les nerfz, on luy avoit faict deux grosses saulmones de plomb, chascune du poys de huyt mille sept cens quintaulx, lesquelles il nommoit alteres; icelles prenoit de terre en chascune main et les elevoit en l'air au dessus de la teste, et les tenoit ainsi, sans soy remuer, troys quars d'heure et dadvantaige, que estoit une force inimitable. 

Jouoit aux barres avecques les plus fors, et, quand le poinct advenoit, se tenoit sus ses pieds tant roiddement qu'il se abandonnoit es plus adventureux en cas qu'ilz le feissent mouvoir de sa place, comme jadis faisoit Milo, a l'imitation duquel aussi tenoit une pomme de grenade en sa main et la donnoit a qui luy pourroit ouster. 

Le temps ainsi employe, luy frote, nettoye et refraischy d'habillemens, tout doulcement retournoit, et, passans par quelques prez ou aultres lieux herbuz, visitoient les arbres et plantes, les conferens avec les livres des anciens qui en ont escript, comme Theophraste, Dioscorides, Marinus, Pline, Nicander, Macer et Galen, et en emportoient leurs plenes mains au logis, desquelles avoit la charge un jeune page, nomme Rhizotome, ensemble des marrochons, des pioches, cerfouettes, beches, tranches et aultres instrumens requis a bien arborizer. 

Eulx arrivez au logis, ce pendent qu'on aprestoit le souper, repetoient quelques passaiges de ce qu'avoit este leu et s'asseoient a table. 

Notez icy que son disner estoit sobre et frugal, car tant seulement mangeoit pour refrener les haboys de l'estomach; mais le soupper estoit copieux et large, car tant en prenoit que luy estoit de besoing a soy entretenir et nourrir, ce que est la vraye diete prescripte par l'art de bonne et seure medicine, quoy q'un tas de badaulx medicins, herselez en l'officine des sophistes, conseillent le contraire. 

Durant icelluy repas estoit continuee la lecon du disner tant que bon sembloit; le reste estoit consomme en bons propous, tous lettrez et utiles. 

Apres graces rendues, se adonnoient a chanter musicalement, a jouer d'instrumens harmonieux, ou de ces petitz passetemps qu'on faict es chartes, es dez et guobeletz, et la demouroient, faisans grand chere et s'esbaudissans aulcunes foys jusques a l'heure de dormir; quelque foys alloient visiter les compaignies des gens lettrez, ou de gens que eussent veu pays estranges. 

En pleine nuict, davant que soy retirer, alloient au lieu de leur logis le plus descouvert veoir la face du ciel, et la notoient les cometes, sy aulcunes estoient, les figures, situations, aspectz, oppositions et conjunctions des astres. 

Puis avec son precepteur recapituloit briefvement, a la mode des Pythagoricques , tout ce qu'il avoit leu, veu, sceu, faict et entendu au decours de toute la journee. 

Si prioient Dieu le createur, en l'adorant et ratifiant leur foy envers luy, et le glorifiant de sa bonte immense, et, luy rendant grace de tout le temps passe, se recommandoient a sa divine clemence pour tout l'advenir. 

Ce faict, entroient en leur repous. 

<><><><><><><><><><><><><><><><><><><><><><><><><><><><><><><><><><> 
Comment Gargantua employoit le temps quand l'air estoit pluvieux 

CHAPITRE XXIV 

 

S'il advenoit que l'air feust pluvieux et intempere, tout le temps d'avant disner estoit employe comme de coustume, excepte qu'il faisoit allumer un beau et clair feu pour corriger l'intemperie de l'air. Mais apres disner, en lieu des exercitations, ilz demouroient en la maison et, par maniere de apotherapie, s'esbatoient a boteler du foin, a fendre et scier du boys, et a batre les gerbes en la grange; puys estudioient en l'art de paincture et sculpture, ou revocquoient en usage l'anticque jeu des tales ainsi qu'en a escript Leonicus et comme y joue nostre bon amy Lascaris . En y jouant recoloient les passaiges des auteurs anciens esquelz est faicte mention ou prinse quelque metaphore sus iceluy jeu. 

Semblablement, ou alloient veoir comment on tiroit les metaulx, ou comment on fondoit l'artillerye, ou alloient veoir les lapidaires, orfevres et tailleurs de pierreries, ou les alchymistes et monoyeurs, ou les haultelissiers, les tissotiers, les velotiers, les horologiers, miralliers, imprimeurs, organistes, tinturiers et aultres telles sortes d'ouvriers, et, partout donnans le vin, aprenoient et consideroient l'industrie et invention des mestiers. 

Alloient ouir les lecons publicques, les actes solennelz, les repetitions, les declamations, les playdoyez des gentilz advocatz, les concions des prescheurs evangeliques . 

Passoit par les salles et lieux ordonnez pour l'escrime, et la contre les maistres essayoit de tous bastons, et leurs monstroit par evidence que autant, voyre plus, en scavoit que iceulx. 

Et, au lieu de arboriser, visitoient les bouticques des drogueurs, herbiers et apothecaires, et soigneusement consideroient les fruictz, racines, fueilles, gommes, semences, axunges peregrines, ensemble aussi comment on les adulteroit. 

Alloit veoir les basteleurs, trejectaires et theriacleurs, et consideroit leurs gestes, leurs ruses, leurs sobressaulx et beau parler, singulierement de ceulx de Chaunys en Picardie, car ilz sont de nature grands jaseurs et beaulx bailleurs de baillivernes en matiere de cinges verds. 

Eulx retournez pour soupper, mangeoient plus sobrement que es aultres jours et viandes plus desiccatives et extenuantes, affin que l'intemperie humide de l'air, communicque au corps par necessaire confinite, feust par ce moyen corrigee, et ne leurs feust incommode par ne soy estre exercitez comme avoient de coustume. 

Ainsi fut gouverne Gargantua, et continuoit ce proces de jour en jour, profitant comme entendez que peut faire un jeune homme, scelon son aage, de bon sens en tel exercice ainsi continue, lequel, combien que semblast pour le commencement difficile, en la continuation tant doulx fut, legier et delectable, que mieulx ressembloit un passetemps de roy que l'estude d'un escholier. 

Toutesfoys Ponocrates, pour le sejourner de ceste vehemente intention des esperitz, advisoit une foys le moys quelque jour bien clair et serain, auquel bougeoient au matin de la ville, et alloient ou a Gentily, ou a Boloigne, ou a Montrouge, ou au pont Charanton, ou a Vanves, ou a Sainct Clou. Et la passoient toute la journee a faire la plus grande chere dont ilz se pouvoient adviser, raillans, gaudissans, beuvans d'aultant, jouans, chantans, dansans, se voytrans en quelque beau pre, denichans des passereaulx, prenans des cailles, peschans aux grenouilles et escrevisses. 

Mais, encores que icelle journee feust passee sans livres et lectures, poinct elle n'estoit passee sans proffit, car en beau pre ilz recoloient par cueur quelques plaisans vers de l'Agriculture de Virgile, de Hesiode, du Rusticque de Politian, descripvoient quelques plaisans epigrammes en latin, puis les mettoient par rondeaux et ballades en langue francoyse. 

En banquetant, du vin aisgue separoient l'eau, comme l'enseigne Cato, De re rust, et Pline, avecques un guobelet de lyerre; lavoient le vin en plain bassin d'eau, puis le retiroient avec un embut, faisoient aller l'eau d'un verre en aultre; bastissoient plusieurs petitz engins automates, c'est a dire soy mouvens eulx mesmes 

<><><><><><><><><><><><><><><><><><><><><><><><><><><><><><><><><><> 
Comment feut meu entre les fouaciers de Lerne et ceux du pays de 
Gargantua le grand debat dont furent faictes grosses guerres. 

CHAPITRE XXV 

 

En cestuy temps, qui fut la saison de vendanges, au commencement de automne, les bergiers de la contree estoient a guarder les vines et empescher que les estourneaux ne mangeassent les raisins. 

Onquel temps les fouaciers de Lerne passoient le grand quarroy, menans dix ou douze charges de fouaces a la ville. 

Lesdictz bergiers les requirent courtoisement leurs en bailler pour leur argent, au pris du marche. Car notez que c'est viande celeste manger a desjeuner raisins avec fouace fraiche, mesmement des pineaulx, des fiers, des muscadeaulx, de la bicane, et des foyrars pour ceulx qui sont constipez de ventre, car ilz les font aller long comme un vouge, et souvent, cuidans peter, ilz se conchient, dont sont nommez les cuideurs des vendanges . 

A leur requeste ne feurent aulcunement enclinez les fouaciers, mais (que pis est) les oultragerent grandement, les appelans trop diteulx, breschedens, plaisans rousseaulx, galliers, chienlictz, averlans, limes sourdes, faictneans, friandeaulx, bustarins, talvassiers, riennevaulx, rustres, challans, hapelopins, trainneguainnes, gentilz flocquetz, copieux, landores, malotruz, dendins, baugears, tezez, gaubregeux, gogueluz, claquedans, boyers d'etrons, bergiers de merde, et aultres telz epithetes diffamatoires, adjoustans que poinct a eulx n'apartenoit manger de ces belles fouaces, mais qu'ilz se debvoient contenter de gros pain balle et de tourte. 

Auquel oultraige un d'entr'eulx, nomme Frogier, bien honneste homme de sa personne et notable bacchelier, respondit doulcement: 

" Depuis quand avez vous prins cornes qu'estes tant rogues devenuz? Dea, vous nous en souliez voluntiers bailler, et maintenant y refusez. Ce n'est faict de bons voisins, et ainsi ne vous faisons nous, quand venez icy achapter nostre beau frument, duquel vous faictez voz gasteaux et fouaces. Encores par le marche vous eussions nous donne de noz raisins; mais, par la mer De ! vous en pourriez repentir et aurez quelque jour affaire de nous. Lors nous ferons envers vous a la pareille, et vous en soubvienne ! " 

Adoncq Marquet , grand bastonnier de la confrairie des fouaciers, luy dist: 

" Vrayement, tu es bien acreste a ce matin; tu mangeas her soir trop de mil. Vien ca, vien ca, je te donnerai de ma fouace ! " 

Lors Forgier en toute simplesse approcha, tirant un unzain de son baudrier, pensant que Marquet luy deust deposcher de ses fouaces; mais il luy bailla de son fouet a travers les jambes si rudement que les noudz y apparoissoient. Puis voulut gaigner a la fuyte; mais Forgier s'escria au meurtre et a la force tant qu'il peut, ensemble luy getta un gros tribard qu'il portoit soubz son escelle, et le attainct par la joincture coronale de la teste, sus l'artere crotaphique , du couste dextre, en telle sorte que Marquet tomba de sa jument; mieulx sembloit homme mort que vif. 

Cependent les mestaiers, qui la aupres challoient les noiz, accoururent avec leurs grandes gaules et frapperent sus ces fouaciers comme sus seigle verd. Les aultres bergiers et bergieres, ouyans, le cry de Forgier, y vindrent avec leurs fondes et brassiers, et les suyvirent a grands coups de pierres tant menuz qu'il sembloit que ce feust gresle. Finablement les aconceurent et ousterent de leurs fouaces environ quatre ou cinq douzeines; toutesfoys ilz les payerent au pris acoustume et leurs donnerent un cens de quecas et troys panerees de francs aubiers. Puis les fouaciers ayderent a monter Marquet, qui estoit villainement blesse, et retournerent a Lerne sans poursuivre le chemin de Pareille , menassans fort et ferme les boviers, bergiers et mestaiers de Seuille et de Synays. 

Ce faict, et bergiers et bergieres feirent chere lye avecques ces fouaces et beaulx raisins, et se rigollerent ensemble au son de la belle bouzine, se mocquans de ces beaulx fouaciers glorieux, qui avoient trouve male encontre par faulte de s'estre seignez de la bonne main au matin, et avec gros raisins chenins estuverent les jambes de Forgier mignonnement, si bien qu'il feut tantost guery. 

<><><><><><><><><><><><><><><><><><><><><><><><><><><><><><><><><><> 
Comment les habitans de Lerne, par le commandement de Picrochole, 
leur roy, assaillirent au despourveu les bergiers de Gargantua. 

CHAPITRE XXVI 

 

Les fouaciers retournez a Lerne, soubdain, davant boyre ny manger, se transporterent au Capitoly , et la, davant leur roy nomme Picrochole, tiers de ce nom, proposerent leur complainte, monstrans leurs paniers rompuz, leurs bonnetz foupiz, leurs robbes dessirees, leurs fouaces destroussees, et singulierement Marquet blesse enormement, disans le tout avoir este faict par les bergiers et mestaiers de Grandgousier, pres le grand carroy par dela Seuille. 

Lequel incontinent entra en courroux furieux, et sans plus oultre se interroguer quoy ne comment, feist crier par son pays ban et arriere ban, et que un chascun, sur peine de la hart, convint en armes en la grand place devant le Chasteau, a heure de midy. 

Pour mieulx confermer son entreprise, envoya sonner le tabourin a l'entour de la ville. Luy mesmes, ce pendent qu'on aprestoit son disner, alla faire affuster son artillerie , desployer son enseigne et oriflant, et charger force munitions, tant de harnoys d'armes que de gueulles. 

En disnant bailla les comissions, et feut par son edict constitue le seigneur Trepelu sus l'avant guarde, en laquelle furent contez seize mille quatorze hacquebutiers, trente cinq mille et unze avanturiers . 

A l'artillerie fut commis le Grand Escuyer Toucquedillon , en laquelle feurent contees neuf cens quatorze grosses pieces de bronze, en canons, doubles canons, baselicz, serpentines, couleuvrines, bombardes, faulcons, passevolans, spiroles et aultres pieces. L'arriere guarde feut baillee au duc Racquedenare ; en la bataille se tint le roy et les princes de son royaulme. 

Ainsi sommairement acoustrez, davant que se mettre en voye, envoyerent troys cens chevaulx legiers, soubz la conduicte du capitaine Engoulevent, pour descouvrir le pays et scavoir si embuche aulcune estoyt par la contree; mais, apres avoir diligemment recherche, trouverent tout le pays a l'environ en paix et silence, sans assemblee quelconque. 

Ce que entendent, Picrochole commenda q'un chascun marchast soubz son enseigne hastivement. 

Adoncques sans ordre et mesure prindrent les champs les uns parmy les aultres, gastans et dissipans tout par ou ilz passoient, sans espargner ny pauvre, ny riche, ny lieu sacre, ny prophane; emmenoient beufz, vaches, thoreaux, veaulx, genisses, brebis, moutons, chevres et boucqs, poulles, chappons, poulletz, oysons, jards, oyes, porcs, truyes, guoretz; abastans les noix, vendeangeans les vignes, emportans les seps, croullans tous les fruictz des arbres. C'estoit un desordre incomparable de ce qu'ilz faisoient, et ne trouverent personne qui leurs resistast; mais un chascun se mettoit a leur mercy, les suppliant estre traictez plus humainement, en consideration de ce qu'ilz avoient de tous temps este bons et amiables voisins, et que jamais envers eulx ne commirent exces ne oultraige pour ainsi soubdainement estre par iceulx mal vexez, et que Dieu les en puniroit de brief. Es quelles remonstrances rien plus ne respondoient, sinon qu'ilz leurs vouloient aprendre a manger de la fouace. 

<><><><><><><><><><><><><><><><><><><><><><><><><><><><><><><><><><> 
Comment un moine de Seuille saulva le cloz de l'abbaye 
du sac des ennemys. 

CHAPITRE XXVII 

Tant feirent et tracasserent, pillant et larronnant, qu'ilz arriverent a Seuille, et detrousserent hommes et femmes, et prindrent ce qu'ilz peurent : rien ne leurs feut ne trop chault ne trop pesant. Combien que la peste y feust par la plus grande part des maisons, ilz entroient partout, ravissoient tout ce qu'estoit dedans, et jamais nul n'en print dangier, qui est cas assez merveilleux : car les curez, vicaires, prescheurs, medicins, chirurgiens et apothecaires qui alloient visiter, penser, guerir, prescher et admonester les malades, estoient tous mors de l'infection, et ces diables pilleurs et meurtriers oncques n'y prindrent mal. Dont vient cela, Messieurs ? Pensez y, je vous pry. 

Le bourg ainsi pille, se transporterent en l'abbaye avecques horrible tumulte, mais la trouverent bien reserree et fermee, dont l'armee principale marcha oultre vers le gue de Vede, exceptez sept enseignes de gens de pied et deux cens lances qui la resterent et rompirent les murailles du cloz affin de guaster toute la vendange. 

Les pauvres diables de moines ne scavoient auquel de leurs saincts se vouer. A toutes adventures feirent sonner ad capitulum capitulantes. La feut decrete qu'ilz feroient une belle procession, renforcee de beaulx preschans, et letanies contra hostium insidias , et beaulx responds pro pace. 

En l'abbaye estoit pour lors un moine claustrier, nomme Frere Jean des Entommeures , jeune, guallant, frisque, de hayt, bien a dextre, hardy, adventureux, delibere, hault, maigre, bien fendu de gueule, bien advantaige en nez, beau despescheur d'heures, beau desbrideur de messes, beau descroteur de vigiles, pour tout dire sommairement vray moyne si oncques en feut depuys que le monde moynant moyna de moynerie; au reste clerc jusques es dents en matiere de breviaire. 

Icelluy, entendent le bruict que faisoyent les ennemys par le cloz de leur vine, sortit hors pour veoir ce qu'ilz faisoient, et, advisant qu'ilz vendangeoient leur cloz auquel estoyt leur boyte de tout l'an fondee, retourne au cueur de l'egllse, ou estoient les aultres moynes, tous estonnez comme fondeurs de cloches , lesquelz voyant chanter Ini nim, pe, ne, ne, ne, ne, ne, ne, tum, ne, num, num, ini, i, mi, i, mi, co, o, ne, no, o, o, ne, no, ne, no, no, no, rum, ne, num, num : " C'est, dist il, bien chien chante! Vertus Dieu, que ne chantez vous: 

Adieu, paniers, vendanges sont faictes? 

" Je me donne au diable s'ilz ne sont en nostre cloz et tant bien couppent et seps et raisins qu'il n'y aura, par le corps Dieu ! de quatre annees que halleboter dedans. Ventre sainct Jacques ! que boyrons nous ce pendent, nous aultres pauvres diables? Seigneur Dieu, da mihi potum ! " 

Lors dist le prieur claustral: 

" Que fera cest hyvrogne icy? Qu'on me le mene en prison. Troubler ainsi le service divin! 

- Mais (dist le moyne) le service du vin, faisons tant qu'il ne soit trouble; car vous mesmes, Monsieur le Prieur, aymez boyre du meilleur. Sy faict tout homme de bien; jamais homme noble ne hayst le bon vin : c'est un apophthegme monachal. Mais ces responds que chantez ycy ne sont, par Dieu! poinct de saison. 

" Pourquoy sont noz heures en temps de moissons et vendenges courtes; en l'advent et tout hyver longues? Feu de bonne memoire Frere Mace Pelosse , vray zelateur (ou je me donne au diable) de nostre religion, me dist, il m'en soubvient, que la raison estoit affin qu'en ceste saison nous facions bien serrer et faire le vin, et qu'en hyver nous le humons. 

" Escoutez, Messieurs, vous aultres qui aymez le vin: le corps Dieu, sy me suibvez ! Car, hardiment, que sainct Antoine me arde sy ceulx tastent du pyot qui n'auront secouru la vigne ! Ventre Dieu, les biens de l'Eglise! Ha, non, non! Diable! sainct Thomas l'Angloys voulut bien pour yceulx mourir : si je y mouroys, ne seroys je sainct de mesmes? Je n'y mourray ja pourtant, car c'est moy qui le foys es aultres. " 

Ce disant, mist bas son grand habit et se saisist du baston de la croix, qui estoit de cueur de cormier, long comme une lance, rond a plain poing et quelque peu seme de fleurs de lys, toutes presque effacees. Ainsi sortit en beau sayon, mist son froc en escharpe et de son baston de la croix donna sy brusquement sus les ennemys, qui, sans ordre, ne enseigne, ne trompette, ne tabourin, parmy le cloz vendangeoient, car les porteguydons et port'enseignes avoient mis leurs guidons et enseignes l'oree des murs, les tabourineurs avoient defonce leurs tabourins d'un couste pour les emplir de raisins, les trompettes estoient chargez de moussines, chacun estoit desraye, - il chocqua doncques si roydement sus eulx, sans dyre guare, qu'il les renversoyt comme porcs, frapant a tors et a travers, a vieille escrime. 

Es uns escarbouilloyt la cervelle, es aultres rompoyt bras et jambes, es aultres deslochoyt les spondyles du coul, es aultres demoulloyt les reins, avalloyt le nez, poschoyt les yeulx, fendoyt les mandibules, enfoncoyt les dens en la gueule, descroulloyt les omoplates, sphaceloyt les greves, desgondoit les ischies, debezilloit les fauciles . 

Si quelq'un se vouloyt cascher entre les sepes plus espes, a icelluy freussoit toute l'areste du douz et l'esrenoit comme un chien. 

Si aulcun saulver se vouloyt en fuyant, a icelluy faisoyt voler la teste en pieces par la commissure lambdoide. 

Si quelq'un gravoyt en une arbre, pensant y estre en seurete, icelluy de son baston empaloyt par le fondement. 

Si quelqu'un de sa vieille congnoissance luy crioyt: Ha, Frere Jean, mon amy, Frere Jean, je me rend ! 

- Il t'est (disoit il) bien force; mais ensemble tu rendras l'ame a tous les diables. " 

Et soubdain luy donnoit dronos. Et, si personne tant feust esprins de temerite qu'il luy voulust resister en face, la monstroyt il la force de ses muscles, car il leurs transpercoyt la poictrine par le mediastine et par le cueur. A d'aultres donnant suz la faulte des coustes, leurs subvertissoyt l'estomach, et mouroient soubdainement. Es aultres tant fierement frappoyt par le nombril qu'il leurs faisoyt sortir les tripes. Es aultres parmy les couillons persoyt le boiau cullier. Croiez que c'estoyt le plus horrible spectacle qu'on veit oncques 

Les uns cryoient : Saincte Barbe ! 
les aultres : Sainct George ! 
les aultres : Saincte Nytouche ! 
les aultres : Nostre Dame de Cunault ! de Laurette ! 
de Bonnes Nouvelles   !    de    la     Lenou!   de    Riviere    !  
les ungs se vouoyent a sainct Jacques; 
les aultres au sainct suaire de Chambery, mais il 
brusla troys moys apres, si bien qu'on n'en peut saulver un seul brin ; 
les aultres a Cadouyn; 
les aultres a sainct Jean d'Angery ; 
les aultres a sainct Eutrope de Xainctes, a sainct Mesmes de Chinon, 
a sainct Martin de Candes, a sainct Clouaud de Sinays , es reliques de 
Javrezay et    mille      aultres     bons    petitz       sainctz.  
Les ungs mouroient sans parler, les aultres parloient sans mourir. Les ungs 
mouroient en  parlant,    les   aultres   parloint    en   mourant.  
Les aultres crioient a haulte voix : " Confession ! Confession ! Confiteor! 
Miserere! In manus! "

Tant fut grand le cris des navrez que le prieur de l'abbaye avec tous ses moines sortirent, lesquelz, quand apperceurent ces pauvres gens ainsi ruez parmy la vigne et blessez a mort, en confesserent quelques ungs. Mais, ce pendent que les prebstres se amusoient a confesser, les petits moinetons coururent au lieu ou estoit Frere Jean et luy demanderent en quoy il vouloit qu'ilz luy aydassent. A quoy respondit qu'ilz esguorgetassent ceulx qui estoient portez par terre. Adoncques, laissans leurs grandes cappes sus une treille au plus pres, commencerent esgourgeter et achever ceulx qu'il avoit desja meurtriz. Scavez vous de quelz ferrements ? A beaulx gouvetz, qui sont petitz demy cousteaux dont les petitz enfans de nostre pays cernent les noix. 

Puis a tout son baston de croix guaingna la breche qu'avoient faict les ennemys. Aulcuns des moinetons emporterent les enseignes et guydons en leurs chambres pour en faire des jartiers. Mais, quand ceulx qui s'estoient confessez vouleurent sortir par icelle bresche, le moyne les assommoit de coups, disant : 

" Ceulx cy sont confes et repentans, et ont guaigne les pardons; ilz s'en vont en paradis, aussy droict comme une faucille et comme est le chemin de Faye. " 

Ainsi, par sa prouesse, feurent desconfiz tous ceulx de l'armee qui estoient entrez dedans le clous, jusques au nombre de treze mille six cens vingt et deux, sans les femmes et petitz enfans, cela s'entend tousjours 

Jamais Maugis , hermite, ne se porta si vaillamment a tout son bourdon contre les Sarrasins, desquelz est escript es gestes des quatre filz Haymon, comme feist le moine a l'encontre des ennemys avec le baston de la croix. 

<><><><><><><><><><><><><><><><><><><><><><><><><><><><><><><><><><> 
Comment Picrochole print d'assault la Roche Clermauld, et le regret 
et difficulte que feist Grandgousier de entreprendre guerre. 

CHAPITRE XXVIII 

 

Cependent que le moine s'escarmouchoit comme avons dict contre ceulx qui estoient entrez le clous, Picrochole a grande hastivete passa le gue de Vede avec ses gens, et assaillit La Roche Clermauld, auquel lieu ne luy feut faicte resistance quelconques, et, par ce qu'il estoit ja nuict, delibera en icelle ville se heberger soy et ses gens, et refraischir de sa cholere pungitive. 

Au matin, print d'assault les boullevars et chasteau, et le rempara tres bien, et le proveut de munitions requises, pensant la faire sa retraicte si d'ailleurs estoit assailly, car le lieu estoit fort et par art et par nature a cause de la situation et assiete. 

Or laissons les la et retournons a nostre bon Gargantua, qui est a Paris, bien instant a l'estude de bonnes lettres et exercitations athletiques, et le vieux bon homme Grandgousier, son pere, qui apres souper se chauffe les couiles a un beau, clair et grand feu, et, attendent graisler des chastaines, escript au foyer avec un baston brusle d'un bout dont on escharbotte le feu, faisant a sa femme et famille de beaulx contes du temps jadis. 

Un des bergiers qui guardoient les vignes, nomme Pillot, se transporta devers luy en icelle heure et raconta entierement les exces et pillaiges que faisoit Picrochole, roy de Lerne, en ses terres et dommaines, et comment il avoit pille, gaste, saccage tout le pays, excepte le clous de Seuille que Frere Jean des Entommeures avoit saulve a son honneur, et de present estoit ledict roy en La Roche Clermaud, et la en grande instance se remparoit, luy et ses gens. 

" Holos ! holos ! dist Grandgousier, qu'est cecy, bonnes gens? Songe je, ou si vray est ce qu'on me dict? Picrochole, mon amy ancien de tout temps, de toute race et alliance, me vient il assaillir? Qui le meut? Qui le poinct? Qui le conduict? Qui l'a ainsi conseille? Ho! ho! ho! ho! ho! mon Dieu mon Saulveur, ayde moy, inspire moy, conseille moy a ce qu'est de faire ! Je proteste, je jure davant toy, ainsi me soys tu favorable ! - sy jamais a luy desplaisir, ne a ses gens dommaige, ne en ses terres je feis pillerie; mais, bien au contraire, je l'ay secouru de gens, d'argent, de faveur et de conseil, en tous cas que ay peu congnoistre son adventaige. Qu'il me ayt doncques en ce poinct oultraige, ce ne peut estre que par l'esprit maling. Bon Dieu, tu congnois mon couraige, car a toy rien ne peut estre cele; si par cas il estoit devenu furieux et que, pour luy rehabilliter son cerveau, tu me l'eusse icy envoye, donne moy et pouvoir et scavoir le rendre au joug de ton sainct vouloir par bonne discipline. 

"Ho ! ho ! ho ! mes bonnes gens, mes amys et mes feaulx serviteurs, fauldra il que je vous empesche a me y ayder? Las ! ma vieillesse ne requerroit dorenavant que repous, et toute ma vie n'ay rien tant procure que paix; mais il fault, je le voy bien, que maintenant de harnoys je charge mes pauvres espaules lasses et foibles, et en ma main tremblante je preigne la lance et la masse pour secourir et guarantir mes pauvres subjectz. La raison le veult ainsi, car de leur labeur je suis entretenu et de leur sueur je suis nourry, moy, mes enfans et ma famille. 

" Ce non obstant, je n'entreprendray guerre que je n'aye essaye tous les ars et moyens de paix; la je me resouls. " 

Adoncques feist convoquer son conseil et propousa l'affaire tel comme il estoit, et fut conclud qu'on envoiroit quelque homme prudent devers Picrochole scavoir pourquoy ainsi soubdainement estoit party de son repous et envahy les terres es quelles n'avoit droict quicquonques, davantaige qu'on envoyast querir Gargantua et ses gens, affin de maintenir le pays et defendre a ce besoing. Le tout pleut a Grandgousier, et commenda que ainsi feust faict 

Dont sus l'heure envoya le Basque, son laquays, querir a toute diligence Gargantua, et luy escripvoit comme s'ensuit. 

<><><><><><><><><><><><><><><><><><><><><><><><><><><><><><><><><><> 
Le teneur des lettres que Grandgousier escripvoit a Gargantua. 

CHAPITRE XXIX 

 

" La ferveur de tes estudes requeroit que de long temps ne te revocasse de cestuy philosophicque repous, sy la confiance de noz amys et anciens confederez n'eust de present frustre la seurete de ma vieillesse. Mais, puis que telle est ceste fatale destinee que par iceulx soye inquiete es quelz plus je me repousoye, force me est te rappeler au subside des gens et biens qui te sont par droict naturel affiez. 

" Car, ainsi comme debiles sont les armes au dehors si le conseil n'est en la maison, aussi vaine est l'estude et le conseil inutile qui en temps oportun par vertus n'est execute et a son effect reduict. 

" Ma deliberation n'est de provocquer, ains de apaiser; d'assaillir, mais defendre; de conquester, mais de guarder mes feaulx subjectz et terres hereditaires, es quelles est hostillement entre Picrochole sans cause ny occasion, et de jour en jour poursuit sa furieuse entreprinse avecques exces non tolerables a personnes liberes.

"Je me suis en devoir mis pour moderer sa cholere tyrannicque, luy offrent tout ce que je pensois luy povoir estre en contentement, et par plusieurs foys ay envoye amiablement devers luy pour entendre en quoy, par qui et comment il se sentoit oultrage; mais de luy n'ay eu responce que de voluntaire deffiance et que en mes terres pretendoit seulement droict de bienseance. Dont j'ay congneu que Dieu eternel l'a laisse au gouvernail de son franc arbitre et propre sens, qui ne peult estre que meschant sy par grace divine n'est continuellement guide , et, pour le contenir en office et reduire a congnoissance, me l'a icy envoye a molestes enseignes. 

" Pourtant, mon filz bien ayme, le plus tost que faire pouras, ces lettres veues, retourne a diligence secourir, non tant moy (ce que toutesfoys par pitie naturellement tu doibs) que les tiens, lesquelz par raison tu peuz saulver et guarder. L'exploict sera faict a moindre effusion de sang que sera possible, et, si possible est, par engins plus expediens, cauteles et ruzes de guerre, nous saulverons toutes les ames et les envoyerons joyeux a leurs domiciles. 

" Tres chier filz, la paix de Christ, nostre redempteur, soyt avecques toy . 

" Salue Ponocrates, Gymnaste et Eudemon de par moy. 

" Du vingtiesme de Septembre. 

" Ton pere, GRANDGOUSIER. " 

<><><><><><><><><><><><><><><><><><><><><><><><><><><><><><><><><><> 
Comment Ulrich Gallet fut envoye devers Picrochole. 

CHAPITRE XXX 

 

Les lettres dictees et signees, Grandgousier ordonna que Ulrich Gallet , maistre de ses requestes, homme saige et discret, duquel en divers et contencieux affaires il avoit esprouve la vertus et bon advis, allast devers Picrochole pour luy remonstrer ce que par eux avoit este decrete. 

En celle heure partit le bon homme Gallet, et, passe le gue, demanda au meusnier de l'estat de Picrochole, lequel luy feist responce que ses gens ne luy avoient laisse ny coq ny geline, et qu'ilz s'estoient enserrez en La Roche Clermauld, et qu'il ne luy conseilloit poinct de proceder outre, de peur du guet, car leur fureur estoit enorme. Ce que facilement il creut, et pour celle nuict herbergea avecques le meusnier. 

Au lendemain matin se transporta avecques la trompette a la porte du chasteau, et requist es guardes qu'ilz le feissent parler au roy pour son profit 

Les parolles annoncees au roy, ne consentit aulcunement qu'on luy ouvrist la porte, mais se transporta sus le bolevard, et dist a l'embassadeur : " Qu'i a il de nouveau? Que voulez vous dire? " 

Adoncques l'embassadeur propousa comme s'ensuit : 

<><><><><><><><><><><><><><><><><><><><><><><><><><><><><><><><><><> 
La harangue faicte par Gallet a Picrochole. 

CHAPITRE XXXI 

 

" Plus juste cause de douleur naistre ne peut entre les humains que si, du lieu dont par droicture esperoient grace et benevolence, ilz recepvent ennuy et dommaige. Et non sans cause (combien que sans raison) plusieurs, venuz en tel accident, ont ceste indignite moins estime tolerable que leur vie propre, et, en cas que par force ny aultre engin ne l'ont peu corriger, se sont eulx mesmes privez de ceste lumiere. 

" Doncques merveille n'est si le roy Grandgousier, mon maistre est a ta furieuse et hostile venue saisy de grand desplaisir et perturbe en son entendement. Merveille seroit si ne l'avoient esmeu les exces incomparables qui en ses terres et subjectz ont este par toy et tes gens commis, es quelz n'a este obmis exemple aulcun d'inhumanite, ce que luy est tant grief de soy, par la cordiale affection de laquelle tousjours a chery ses subjectz, que a mortel homme plus estre ne scauroit. Toutesfoys sus l'estimation humaine plus grief luy est en tant que par toy et les tiens ont este ces griefz et tords faictz qui de toute memoire et anciennete aviez, toy et tes peres, une amitie avecques luy et tous ses encestres conceu, laquelle jusques a present comme sacree ensemble aviez inviolablement maintenue, guardee et entretenue, si bien que non luy seulement ny les siens, mais les nations barbares, Poictevins, Bretons, Manseaux et ceulx qui habitent oultre les isles de Canarre et Isabella , ont estime aussi facile demollir le firmament et les abysmes eriger au dessus des nues que desemparer vostre alliance, et tant l'ont redoubtee en leurs entreprinses que n'ont jamais auze provoquer, irriter ny endommaiger l'ung, par craincte de l'aultre. 

" Plus y a. Ceste sacree amitie tant a emply ce ciel que peu de gens sont aujourd'huy habitans par tout le continent et isles de l'ocean, qui ne ayent ambitieusement aspire estre receuz en icelle a pactes par vous mesmes conditionnez, autant estimans vostre confederation que leurs propres terres et dommaines; en sorte que de toute memoire n'a este prince ny ligue tant efferee ou superbe qui ait auze courir sus, je ne dis poinct voz terres, mais celles de voz confederez; et, si par conseil precipite ont encontre eulx attempte quelque cas de nouvellete, le nom et tiltre de vostre alliance entendu, ont soubdain desiste de leurs entreprises. 

" Quelle furie doncqnes te esmeut maintenant, toute alliance brisee, toute amitie conculquee, tout droict trespasse, envahir hostilement ses terres, sans en rien avoir este par luy ny les siens endommage, irrite ny provocque? Ou est foy? Ou est loy? Ou est raison? Ou est humanite? Ou est craincte de Dieu? Cuyde tu ces oultraiges estre recelles es esperitz eternelz et au Dieu souverain qui est juste retributeur de noz entreprinses ? Si le cuyde, tu te trompe car toutes choses viendront a son jugement. Sont ce fatales destinees ou influences des astres qui voulent mettre fin a tes ayzes et repous ? Ainsi ont toutes choses leur fin et periode, et, quand elles sont venues a leur poinct suppellatif, elles sont en bas ruinees, car elles ne peuvent long temps en tel estat demourer. C'est la fin de ceulx qui leurs fortunes et prosperitez ne peuvent par rayson et temperance moderer. 

" Mais, si ainsi estoit phee et deust ores ton heur et repos prendre fin, falloit il que ce feust en incommodant a mon roy, celluy par lequel tu estois estably? Si ta maison debvoit ruiner, failloit il qu'en sa ruine elle tombast suz les atres de celluy qui l'avoit aornee? La chose est tant hors les metes de raison, tant abhorrente de sens commun, que a peine peut elle estre par humain entendement conceue, et jusques a ce demourera non croiable entre les estrangiers que l'effect asseure et tesmoigne leur donne a entendre que rien n'est ny sainct, ny sacre a ceulx qui se sont emancipez de Dieu et Raison pour suyvre leurs affections perverses. 

" Si quelque tort eust este par nous faict en tes subjectz et dommaines, si par nous eust este porte faveur a tes mal vouluz, si en tes affaires ne te eussions secouru, si par nous ton nom et honneur eust este blesse, ou, pour mieulx dire, si l'esperit calumniateur, tentant a mal te tirer , eust par fallaces especes et phantasmes ludificatoyres mis en ton entendement que envers toy eussions faict choses non dignes de nostre ancienne amitie, tu debvois premier enquerir de la verite, puis nous en admonester, et nous eussions tant a ton gre satisfaict que eusse eu occasion de toy contenter. Mais (o Dieu eternel !) quelle est ton entreprinse ? Vouldroys tu, comme tyrant perfide, pillier ainsi et dissiper le royaulme de mon maistre ? Le as tu esprouve tant ignave et stupide qu'il ne voulust, ou tant destitue de gens, d'argent, de conseil et d'art militaire qu'il ne peust resister a tes iniques assaulx ? 

" Depars d'icy presentement, et demain pour tout le jour soye retire en tes terres, sans par le chemin faire aulcun tumulte ne force; et paye mille bezans d'or pour les dommaiges que as faict en ces terres. La moytie bailleras demain, l'aultre moytie payeras es ides de May prochainement venant, nons delaissant ce pendent pour houltaige les ducs de Tournemoule, de Basdefesses et de Menuail, ensemble le prince de Gratelles et le viconte de Morpiaille . " 

<><><><><><><><><><><><><><><><><><><><><><><><><><><><><><><><><><> 
Comment Grandgousier, pour achapter paix, feist rendre les fouaces. 

CHAPITRE XXXII 

 

A tant se teut le bon homme Gallet; mais Picrochole a tous ses propos ne respond aultre chose sinon : " Venez les querir, venez les querir. Ilz ont belle couille et molle . Ilz vous brayeront de la fouace. " 

Adoncques retourne vers Grandgousier, lequel trouva a genous, teste nue, encline en un petit coing de son cabinet, priant Dieu qu'il vouzist amollir la cholere de Picrochole et le mettre au poinct de raison, sans y proceder par force. Quand veit le bon homme de retour, il luy demanda : 

" Ha ! mon amy, mon amy, quelles nouvelles m'apportez vous? 

- Il n'y a (dist Gallet) ordre; cest homme est du tout hors du sens et delaisse de Dieu. 

- Voyre mais (dist Grandgousier), mon amy, quelle cause pretend il de cest exces ? 

- Il ne me a (dist Gallet) cause queconques expose, sinon qu'il m'a dict en cholere quelques motz de fouaces. Je ne scay si l'on auroit poinct faict oultrage a ses fouaciers. 

- Je le veulx (dist Grandgousier) bien entendre devant qu'aultre chose deliberer sur ce que seroit de faire. " 

Alors manda scavoir de cest affaire, et trouva pour vray qu'on avoit prins par force quelques fouaces de ses gens et que Marquet avoit repceu un coup de tribard sus la teste; toutesfoys que le tout avoit este bien paye et que le dict Marquet avoit premier blesse Forgier de son fouet par les jambes. Et sembla a tout son conseil que en toute force il se doibvoit defendre. Ce non ostant dist Grandgousier : 

" Puis qu'il n'est question que de quelques fouaces, je essayeray le contenter, car il me desplaist par trop de lever guerre. " 

Adoncques s'enquesta combien on avoit prins de fouaces, et, entendent quatre ou cinq douzaines, commenda qu'on en feist cinq charretees en icelle nuict, et que l'une feust de fouaces faictes a beau beurre, beau moyeux d'eufz, beau saffran et belles espices pour estre distribuees a Marquet, et que pour ses interestz il luy donnoit sept cens mille et troys philippus pour payer les barbiers qui l'auroient pense, et d'abondant luy donnoit la mestayrie de la Pomardiere a perpetuite, franche pour luy et les siens. Pour le tout conduyre et passer fut envoye Gallet, lequel par le chemin feist cuillir pres de la Sauloye force grands rameaux de cannes et rouzeaux, et en feist armer autour leurs charrettes, et chascun des chartiers; luy mesmes en tint un en sa main, par ce voulant donner a congnoistre qu'ilz ne demandoient que paix et qu'ilz venoient pour l'achapter. 

Eulx venuz a la porte, requirent parler a Picrochole de par Grandgousier. Picrochole ne voulut oncques les laisser entrer, ny aller a eulx parler, et leurs manda qu'il estoit empesche, mais qu'ilz dissent ce qu'ilz vouldroient au capitaine Toucquedillon, lequel affustoit quelque piece sus les murailles. Adonc luy dict le bon homme : 

" Seigneur, pour vous retirer de tout ce debat et ouster toute excuse que ne retournez en nostre premiere alliance, nous vous rendons presentement les fouaces dont est la controverse. Cinq douzaines en prindrent noz gens; elles furent tres bien payees; nous aymons tant la paix que nous en rendons cinq charrettes, desquelles ceste icy sera pour Marquet, qui plus se plainct. Dadvantaige, pour le contenter entierement, voyla sept cens mille et troys philippus que je luy livre, et, pour l'interest qu'il pourroit pretendre, je luy cede la mestayrie de la Pomardiere, a perpetuite, pour luy et les siens, possedable en franc alloy; voyez cy le contract de la transaction. Et, pour Dieu, vivons dorenavant en paix, et vous retirez en vos terres joyeusement, cedans ceste place icy, en laquelle n'avez droict quelconques, comme bien le confessez, et amis comme par avant. " 

Toucquedillon raconta le tout a Picrochole, et de plus envenima son couraige, luy disant : 

" Ces rustres ont belle paour. Par Dieu, Grandgousier se conchie, le pouvre beuveur ! Ce n'est son art aller en guerre, mais ouy bien vuider les flascons. Je suis d'opinion que retenons ces fouaces et l'argent, et au reste nous hastons de remparer icy et poursuivre nostre fortune. Mais pensent ilz bien avoir affaire a une duppe, de vous paistre de ces fouaces ? Voyla que c'est : le bon traictement et la grande familiarite que leurs avez par cy devant tenue vous ont rendu envers eulx comtemptible : oignez villain, il vous poindra; poignez villain, il vous oindra. 

- Ca, ca, ca, dist Picrochole, sainct Jacques, ilz en auront ! Faictes ainsi qu'avez dict. 

- D'une chose, dist Toucquedillon, vous veux je advertir. Nous sommes icy assez mal avituaillez et pourveuz maigrement des harnoys de gueule. Si Grandgousier nous mettoit siege, des a present m'en irois faire arracher les dents toutes, seulement que troys me restassent, autant, a voz gens comme a moy : avec icelles nons n'avangerons que trop a manger noz munitions. 

- Nous, dist Picrochole, n'aurons que trop mangeailles. Sommes nous icy pour manger ou pour batailler ? 

- Pour batailler, vrayement, dist Toucquedillon; mais de la pance vient la dance , et ou faim regne, force exule. 

- Tant jazer ! dist Picrochole. Saisissez ce qu'ilz ont amene. " 

Adoncqnes prindrent argent et fouaces et beufz et charrettes, et les renvoyerent sans mot dire, sinon que plus n'aprochassent de si pres pour la cause qu'on leur diroit demain. Ainsi sans rien faire retournerent devers Grandgousier, et luy conterent le tout, adjoustans qu'il n'estoit aulcun espoir de les tirer a paix, sinon a vive et forte guerre. 

<><><><><><><><><><><><><><><><><><><><><><><><><><><><><><><><><><> 
Comment certains gouverneurs de Picrochole, par conseil precipite, 
le mirent au dernier peril. 

CHAPITRE XXXIII 

 

Les fouaces destroussees, comparurent davant Picrochole les duc de Menuail, comte Spadassin et capitaine Merdaille , et luy dirent : 

" Cyre, aujourd'huy nous vous rendons le plus heureux, le plus chevaleureux prince qui oncques feust depuis la mort de Alexandre Macedo. 

- Couvrez, couvrez vous, dist Picrochole. 

- Grand mercy (dirent ilz), Cyre, nous sommes a nostre debvoir. Le moyen est tel : 

" Vous laisserez icy quelque capitaine en garnison avec petite bande de gens pour garder la place, laquelle nous semble assez forte, tant par nature que par les rampars faictz a vostre invention. Vostre armee partirez en deux, comme trop mieulx l'entendez. L'une partie ira ruer sur ce Grandgousier et ses gens. Par icelle sera de prime abordee facilement desconfit. La recouvrerez argent a tas, car le vilain en a du content; vilain, disons nous, parce que un noble prince n'a jamais un sou. Thesaurizer est faict de vilain. -L'aultre partie, cependent, tirera vers Onys, Sanctonge, Angomoys et Gascoigne, ensemble Perigot, Medoc et Elanes. Sans resistence prendront villes, chasteaux et forteresses. A Bayonne, a Sainct Jean de Luc et Fontarabie sayzirez toutes les naufz, et, coustoyant vers Galice et Portugal, pillerez tous les lieux maritimes jusques a Ulisbonne , ou aurez renfort de tout equipage requis a un conquerent. Par le corbieu, Hespaigne se rendra, car ce ne sont que madourrez ! Vous passerez par l'estroict de Sibyle , et la erigerez deux colonnes, plus magnificques que celles de Hercules, a perpetuelle memoire de vostre nom, et sera nomme cestuy destroict la mer Picrocholine. Passee la mer Picrocholine, voicy Barberousse, qui se rend vostre esclave... 

- Je (dist Picrochole) le prendray a mercy. 

- Voyre (dirent ilz), pourveu qu'il se face baptiser. Et oppugnerez les royaulmes de Tunic, de Hippes, Argiere, Bone, Corone, hardiment toute Barbarie. Passant oultre, retiendrez en vostre main Majorque, Minorque, Sardaine, Corsicque et aultres isles de la mer Ligusticque et Baleare. Coustoyant a gausche, dominerez toute la Gaule Narbonicque, Provence et Allobroges, Genes, Florence, Lucques, et a Dieu seas Rome ! Le pauvre Monsieur du Pape meurt desja de peur. 

- Par ma foy (dist Picrochole), je ne lui baiseray ja sa pantofle. 

- Prinze Italie, voyla Naples, Calabre, Appoulle et Sicile toutes a sac, et Malthe avec. Je vouldrois bien que les plaisans chevaliers, jadis Rhodiens , vous resistassent, pour veoir de leur urine ! 

- Je iroys (dict Picrochole) voluntiers a Laurette. 

- Rien, rien (dirent ilz); ce sera au retour. De la prendrons Candie, Cypre, Rhodes et les isles Cyclades, et donnerons sus la Moree. Nons la tenons. Sainct Treignan, Dieu gard Hierusalem ! car le soubdan n'est pas comparable a vostre puissance ! 

- Je (dist il) feray doncques bastir le Temple de Salomon. 

- Non (dirent ilz) encores, attendez un peu. Ne soyez jamais tant soubdain a voz entreprinses. Scavez vous que disoit Octavian Auguste? Festina lente . Il vous convient premierement avoir l'Asie Minor, Carie, Lycie, Pamphile, Celicie, Lydie, Phrygie, Mysie, Betune, Charazie, Satalie, Samagarie, Castamena, Luga, Savasta, jusques a Euphrates. 

- Voirons nous (dist Picrochole) Babylone et le Mont Sinay? 

- Il n'est (dirent ilz) ja besoing pour ceste heure. N'est ce pas assez tracasse dea avoir transfrete la mer Hircane, chevauche les deux Armenies et les troys Arabies? 

- Par ma foy (dist il) nous sommes affolez. Ha, pauvres gens! 

- Quoy? dirent ilz. 

- Que boyrons nous par ces desers? Car Julian Auguste et tout son oust y moururent de soif, comme l'on dict. 

- Nous (dirent ilz) avons ja donne ordre a tout. Par la mer Siriace vous avez neuf mille quatorze grands naufz, chargees des meilleurs vins du monde; elles arriverent a Japhes. La se sont trouvez vingt et deux cens mille chameaulx et seize cens elephans, lesquelz aurez prins a une chasse environ Sigeilmes, lorsque entrastes en Lybie, et d'abondant eustes toute la garavane de la Mecha. Ne vous fournirent ilz de vin a suffisance? 

- Voyre! Mais (dist il) nous ne beumes poinct frais. 

- Par la vertus (dirent ilz) non pas d'un petit poisson, un preux, un conquerent, un pretendent et aspirant a l'empire univers ne peut tousjours avoir ses aizes. Dieu soit loue que estes venu, vous et voz gens, saufz et entiers jusques au fleuve du Tigre ! 

- Mais (dist il) que faict ce pendent la part de nostre armee qui desconfit ce villain humeux Grandgousier? 

- Ilz ne chomment pas (dirent ilz); nous les rencontrerons tantost. Ilz vous ont pris Bretaigne, Normandie, Flandres, Haynault, Brabant, Artoys, Hollande, Selande. Ilz ont passe le Rhein par sus le ventre des Suices et Lansquenetz, et part d'entre eulx ont dompte Luxembourg, Lorraine, la Champaigne, Savoye jusques a Lyon, auquel lieu ont trouve voz garnisons retournans des conquestes navales de la mer Mediterranee, et se sont reassemblez en Boheme, apres avoir mis a sac Soueve, Vuitemberg, Bavieres, Austriche, Moravie et Stirie; puis ont donne fierement ensemble sus Lubek, Norwerge, Swedenrich, Dace, Gotthie , Engroneland, les Estrelins , jusques a la mer Glaciale. Ce faict, conquesterent les isles Orchades et subjuguerent Escosse, Angleterre et Irlande. De la, navigans par la mer Sabuleuse , et par les Sarmates, ont vaincu et domine Prussie, Polonie, Litwanie, Russie, Valache, la Transsilvane et Hongrie, Bulgarie, Turquie, et sont a Constantinoble. 

- Allons nous (dist Picrochole) rendre a eulx le plus toust, car je veulx estre aussi empereur de Thebizonde. Ne tuerons nous pas tous ces chiens turcs et Mahumetistes? 

- Que diable (dirent ilz) ferons nous doncques? Et donnerez leurs biens et terres a ceulx qui vous auront servy honnestement. 

- La raison (dist il) le veult; c'est equite. Je vous donne la Carmaigne , Surie et toute Palestine. 

- Ha! (dirent ilz) Cyre, c'est du bien de vous. Grand mercy! Dieu vous face bien tousjours prosperer! " La present estoit un vieux gentilhomme, esprouve en divers hazars et vray routier de guerre, nomme Echephron, lequel, ouyant ces propous, dist : " J'ay grand peur que toute ceste entreprinse sera semblable a la farce du pot au laict, duquel un cordouannier se faisoit riche par resverie; puis, le pot casse, n'eut de quoy disner. Que pretendez vous par ces belles conquestes ? Quelle sera la fin de tant de travaulx et traverses ? 

- Ce sera (dist Picrochole) que, nous retournez, repouserons a noz aises. " Dont dist Echephron : " Et, si par cas jamais n'en retournez, car le voyage est long et pereilleux, n'est ce mieulx que des maintenant nous repousons, sans nous mettre en ces hazars? 

- O (dist Spadassin) par Dieu, voicy un bon resveux ! Mais allons nous cacher au coing de la cheminee, et la passons avec les dames nostre vie et nostre temps a enfiller des perles, ou a filler comme Sardanapalus. Qui ne se adventure, n'a cheval ny mule, ce dist Salomon. 

- Qui trop (dist Echephron) se adventure, perd cheval et mulle, respondit Malcon. 

- Baste ! (dist Picrochole) passons oultre. Je ne crains que ces diables de legions de Grandgousier. Ce pendent que nous sommes en Mesopotamie, s'ilz nous donnoient sus la queue, quel remede? 

- Tres bon (dist Merdaille). Une belle petite commission, laquelle vous envoirez es Moscovites, vous mettra en camp pour un moment quatre cens cinquante mille combatans d'eslite. O, si vous me y faictes vostre lieutenant, je tueroys un pigne pour un mercier! Je mors, je rue, je frappe, je attrape, je tue, je renye ! 

- Sus, sus (dict Picrochole), qu'on despesche tout, et qui me ayme, si me suyve. " 

<><><><><><><><><><><><><><><><><><><><><><><><><><><><><><><><><><> 
Comment Gargantua laissa la ville de Paris pour secourir son pais, 
et comment Gymnaste rencontra les ennemys. 

CHAPITRE XXXIV 

En ceste mesme heure, Gargantua, qui estoyt yssu de Paris soubdain les lettres de son pere leues, sus sa grand jument venant, avoit ja passe le pont de la Nonnain, luy, Ponocrates, Gymnaste et Eudemon, lesquelz pour le suivre avoient prins chevaulx de poste. Le reste de son train venoit a justes journees, amenent tous ses livres et instrument philosophique. Luy arrive a Parille , fut adverty par le mestayer de Gouguet comment Picrochole s'estoit rempare a La Roche Clermaud et avoit envoye le capitaine Tripet avec grosse armee assaillir le boys de Vede et Vaugaudry, et qu'ilz avoient couru la poulle jusques au Pressouer Billard, et que c'estoit chose estrange et difficile a croyre des exces qu'ilz faisoient par le pays. Tant qu'il luy feist paour, et ne scavoit bien que dire ny que faire. Mais Ponocrates luy conseilla qu'ilz se transportassent vers le seigneur de La Vauguyon, qui de tous temps avoit este leur amy et confedere, et par luy seroient mieulx advisez de tous affaires, ce qu'ilz feirent incontinent, et le trouverent en bonne deliberation de leur secourir, et feut de opinion que il envoyroit quelq'un de ses gens pour descouvrir le pays et scavoir en quel estat estoient les ennemys, affin de y proceder par conseil prins scelon la forme de l'heure presente. Gymnaste se offrir d'y aller; mais il feut conclud que pour le meilleur il menast avecques soy quelq'un qui congneust les voyes et destorses et les rivieres de l'entour. Adoncques partirent luy et Prelinguand, escuyer de Vauguyon, et sans effroy espierent de tous coustez. Ce pendent Gargantua se refraischit et repeut quelque peu avecques ses gens, et feist donner a sa jument un picotin d'avoyne : c'estoient soisante et quatorze muys troys boisseaux . Gymnaste et son compaignon tant chevaucherent qu'ilz rencontrerent les ennemys tous espars et mal en ordre, pillans et desrobans tout ce qu'ilz povoient; et, de tant loing qu'ilz l'aperceurent, accoururent sus luy a la foulle pour le destrouser. Adonc il leurs cria : " Messieurs, je suys pauvre diable; je vous requiers qu'ayez de moy mercy. J'ay encores quelque escu : nous le boyrons, car c'est aurum potabile, et ce cheval icy sera vendu pour payer ma bien venue; cela faict, retenez moy des vostres, car jamais homme ne sceut mieulx prendre, larder, roustir et aprester, voyre, par Dieu! demembrer et gourmander poulle que moy qui suys icy, et pour mon proficiat(b) je boy a tous bons compaignons. " Lors descouvrit sa ferriere et, sans mettre le nez dedans, beuvoyt assez honnestement. Les maroufles le regardoient, ouvrans la gueule d'un grand pied et tirans les langues comme levriers, en attente de boyre apres; mais Tripet, le capitaine, sus ce poinct accourut veoir que c'estoit. A luy Gymnaste offrit sa bouteille, disant : " Tenez, capitaine, beuvez en hardiment, j'en ay faict l'essay, c'est vin de La Faye Monjau. 

- Quoy, dist Tripet, ce gaustier icy se guabele de nous! Qui es tu? 

- Je suis (dist Gymnaste) pauvre diable. 

- Ha! (dist Tripet) puisque tu est pauvre diable, c'est raison que passes oultre, car tout pauvre diable passe partout sans peage ny gabelle; mais ce n'est de coustume que pauvres diables soient si bien monstez. Pour tant, Monsieur le diable, descendez que je aye le roussin, et, si bien il ne me porte, vous, Maistre diable, me porterez, car j'ayme fort qu'un diable tel m'emporte. " 

<><><><><><><><><><><><><><><><><><><><><><><><><><><><><><><><><><> 
Comment Gymnaste soupplement tua le capitaine Tripet et aultres 
gens de Picrochole. 

CHAPITRE XXXV 

 

Ces motz entenduz, aulcuns d'entre eulx commencerent avoir frayeur et se seignoient de toutes mains, pensans que ce feust un diable desguise. Et quelq'un d'eulx, nomme Bon Joan, capitaine des Franc Topins, tyra ses heures de sa braguette et cria assez hault : " Agios ho Theos. Si tu es de Dieu, sy parle ! Si tu es de l'Aultre, sy t'en va ! " Et pas ne s'en alloit; ce que entendirent plusieurs de la bande, et departoient de la compaignie, le tout notant et considerant Gymnaste. 

Pour tant feist semblant descendre de cheval, et, quand feut pendent du couste du montouer, feist soupplement le tour de l'estriviere, son espee bastarde au couste, et, par dessoubz passe, se lanca en l'air et se tint des deux piedz sus la scelle, le cul tourne vers la teste du cheval. Puis dist : " Mon cas va au rebours. " 

Adoncq, en tel poinct qu'il estoit, feist la guambade sus un pied et, tournant a senestre, ne faillit oncq de rencontrer sa propre assiete sans en rien varier. Dont dist Tripet : 

" Ha ! ne feray pas cestuy la pour ceste heure, et pour cause. 

- Bren ! (dist Gymnaste) j'ay failly; je voys defaire cestuy sault. " 

Lors par grande force et agilite feist en tournant a dextre la gambade comme davant. Ce faict, mist le poulce de la dextre sus l'arcon de la scelle et leva tout le corps en l'air, se soustenant tout le corps sus le muscle et nerf dudict poulce, et ainsi se tourna troys foys. A la quatriesme, se renversant tout le corps sans a rien toucher, se guinda entre les deux aureilles du cheval, soudant tout le corps en l'air sus le poulce de la senestre, et en cest estat feist le tour du moulinet; puis, frappant du plat de la main dextre sus le meillieu de la selle, se donna tel branle qu'il se assist sus la crope, comme font les damoiselles. 

Ce faict, tout a l'aise passe la jambe droicte par sus la selle, et se mist en estat de chevaucheur sus la croppe. 

" Mais (dist il) mieulx vault que je me mette entre les arsons. " 

Adoncq, se appoyant sus les poulces des deux mains a la crope davant soy, se renversa cul sus teste en l'air et se trouva entre les arsons en bon maintien; puis d'un sobresault leva tout le corps en l'air, et ainsi se tint piedz joinctz entre les arsons, et la tournoya plus de cent tours, les bras estenduz en croix, et crioit ce faisant a haulte voix : " J'enrage, diables, j'enrage, j'enrage ! Tenez moy, diables, tenez moy, tenez ! " 

Tandis qu'ainsi voltigeoit, les marroufles en grand esbahissement disoient l'ung a l'aultre : " Par la mer De ! c'est un lutin ou un diable ainsi deguise. Ab hoste maligno, libera nos, Domine. " Et fuyoient a la route , regardans darriere soy comme un chien qui emporte un plumail. 

Lors Gymnaste, voyant son advantaige, descend de cheval, desguaigne son espee et a grands coups chargea sus les plus huppes, et les ruoit a grands monceaulx, blessez, navrez et meurtriz, sans que nul luy resistast, pensans que ce feust un diable affame, tant par les merveilleux voltigemens qu'il avoit faict que par les propos que luy avoit tenu Tripet en l'appellant pauvre diable; sinon que Tripet en trahison luy voulut fendre la cervelle de son espee lansquenette; mais il estoit bien arme et de cestuy coup ne sentit que le chargement , et, soubdain se tournant, lancea un estoc volant au dict Tripet, et, ce pendent que icelluy se couvroit en hault, luy tailla d'un coup l'estomac, le colon et la moytie du foye, dont tomba par terre, et, tombant, rendit plus de quatre potees de souppes, et l'ame meslee parmy les souppes. 

Ce fait, Gymnaste se retyre, considerant que les cas de hazart jamais ne fault poursuyvre jusques a leur periode et qu'il convient a tous chevaliers reverentement traicter leur bonne fortune, sans la molester ny gehainer, et, monstant sus son cheval, luy donne des esperons, tyrant droict son chemin vers La Vauguyon, et Prelinguand avecques luy. 

<><><><><><><><><><><><><><><><><><><><><><><><><><><><><><><><><><> 
Gomment Gargantua desmollit le chasteau du Gue de Vede, et comment 
ilz passerent le gue. 

CHAPITRE XXXVI 

 

Venu que fut, raconta l'estat onquel avoit trouve les ennemys et du stratageme qu'il avoit faict, luy seul contre toute leur caterve , afferment que ilz n'estoient que maraulx, pilleurs et brigans, ignorans de toute discipline militaire, et que hardiment ilz se missent en voye, car il leurs seroit tres facile de les assommer comme bestes. 

Adoncques monta Gargantua sus sa grande jument, accompaigne comme davant avons dict, et, trouvant en son chemin un hault et grand arbre (lequel communement on nommoit l'Arbre de sainct Martin, pource qu'ainsi estoit creu un bourdon que jadis sainct Martin y planta), dist : " Voicy ce qu'il me failloit : cest arbre me servira de bourdon et de lance. " Et l'arrachit facilement de terre, et en ousta les rameaux, et le parapour son plaisir. 

Ce pendent sa jument pissa pour se lascher le ventre; mais ce fut en telle abondance qu'elle en feist sept lieues de deluge, et deriva tout le pissat au gue de Vede, et tant l'enfla devers le fil de l'eau que toute ceste bande des ennemys furent en grand horreur noyez, exceptez aulcuns qui avoient prins le chemin vers les cousteaux a gauche. 

Gargantua, venu a l'endroit du boys de Vede, feus advise par Eudemon que dedans le chasteau estoit quelque reste des ennemys, pour laquelle chose scavoir Gargantua s'escria tant qu'il peut : 

" Estez vous la, ou n'y estez pas? Si vous y estez, n'y soyez plus; si n'y estez, je n'ay que dire. " 

Mais un ribauld canonnier, qui estoit au machicoulys, luy tyra un coup de canon et le attainct par la temple dextre furieusement; toutesfoys ne luy feist pour ce mal en plus que s'il luy eust gette une prune. 

" Qu'est ce la? (dist Gargantua). Nous gettez vous icy des grains de raisins? La vendange vous coustera cher ! " pensant de vray que le boulet feust un grain de raisin. 

Ceulx qui estoient dedans le chasteau amuzez a la pille , entendant le bruit, coururent aux tours et forteresses, et luy tirerent plus de neuf mille vingt et cinq coups de faulconneaux et arquebouzes, visans tous a sa teste, et si menu tiroient contre luy qu'il s'escria : 

" Ponocrates, mon amy, ces mousches icy me aveuglent; baillez moy quelque rameau de ces saulles pour les chasser", pensant des plombees et pierres d'artillerie que feussent mousches bovines. 

Ponocrates l'advisa que n'estoient aultres mousches que les coups d'artillerye que l'on tiroit du chasteau. Alors chocqua de son grand arbre contre le chasteau, et a grands coups abastit et tours et forteresses, et ruyna tout par terre. Par ce moyen feurent tous rompuz et mis en pieces ceulx qui estoient en icelluy. 

De la partans, arriverent au pont du moulin et trouverent tout le gue couvert de corps mors en telle foulle qu'ilz avoient enguorge le cours du moulin, et c'estoient ceulx qui estoient peritz au deluge urinal de la jument. La feurent en pensement comment ilz pourroient passer, veu l'empeschement de ces cadavres. Mais Gymnaste dist : 

" Si les diables y ont passe, je y passeray fort bien. 

- Les diables (dist Eudemon) y ont passe pour en emporter les ames damnees. 

- Sainct Treignan ! (dist Ponocrates) par doncques consequence necessaire il y passera. 

- Voyre, voyre (dist Gymnaste), ou je demoureray en chemin. " 

Et, donnant des esperons a son cheval, passa franchement oultre, sans que jamais son cheval eust fraieur des corps mors; car il l'avoit accoustume (selon la doctrine de lian) a ne craindre les ames ny corps mors - non en tuant les gens comme Diomedes tuoyt les Traces et Ulysses mettoit les corps de ses ennemys es pieds de ses chevaulx, ainsi que raconte Homere, - mais en luy mettant un phantosme parmy son foin et le faisant ordinairement passer sus icelluy quand il luy bailloit son avoyne. 

Les troys aultres le suibvirent sans faillir, excepte Eudemon, duquel le cheval enfoncea le pied droict jusques au genoil dedans la pance d'un gros et gras vilain qui estoit la noye, a l'envers, et ne le povoit tirer hors; ainsi demoureroit empestre jusques a ce que Gargantua du bout de son baston enfondrale reste des tripes du villain en l'eau, ce pendent que le cheval levoit le pied, et (qui est chose merveilleuse en hippiatrie) feut ledict cheval guery d'un surotqu'il avoit en celluy pied par l'atouchement des boyaux de ce gros marroufle. 

<><><><><><><><><><><><><><><><><><><><><><><><><><><><><><><><><><> 
Comment Gargantua, soy peignant, faisoit tomber de ses cheveulx les 
boulletz d'artillerye. 

CHAPITRE XXXVII 

 

Issuz la rive de Vede, peu de temps apres aborderent au chasteau de Grandgousier qui les attendoit en grand desir. A sa venue, ilz le festoyerent a tour de bras; jamais on ne veit gens plus joyeux, car Supplementum Supplementi Chronicorum dict que Gargamelle y mourut de joye. Je n'en scay rien de ma part, et bien peu me soucie ny d'elle ny d'aultre 

La verite fut que Gargantua, se refraischissant d'habillemens et se testonnantde son pigne (qui estoit grand de cent cannes , appoincte de grandes dents de elephans toutes entieres), faisoit tomber a chascun coup plus de sept balles de bouletz qui luy estoient demourez entre ses cheveulx a la demolition du boys de Vede. Ce que voyant, Grandgousier, son pere, pensoit que feussent pous et luy dist : 

" Dea, mon bon filz, nous as tu aporte jusques icy des esparviers de Montagu? Je n'entendoys que la tu feisse residence. " 

Adonc Ponocrates respondit : 

" Seigneur, ne pensez que je l'aye mis au colliege de pouillerie qu'on nomme Montagu. Mieulx le eusse voulu mettre entre les guenaux de Sainct Innocent, pour l'enorme cruaulte et villennie que je y ay congneu. Car trop mieulx, sont traictez les forcez entre les Maures et Tartares, les meurtriers en la prison criminelle, voyre certes les chiens en vostre maison, que ne sont ces malautruz audict colliege , et, si j'estois roy de Paris, le diable m'emport si je ne metoys le feu dedans et faisoys brusler et principal et regens qui endurent ceste inhumanite davant leurs yeulx estre exercee ! " 

Lors, levant un de ces boulletz, dist : 

" Ce sont coups de canon que n'a guieres a repceu vostre filz Gargantua passant davant le Boys de Vede, par la trahison de vos ennemys. Mais ilz en eurent telle recompense qu'ilz sont tous periz en la ruine du chasteau, comme les Philistins par l'engin de Sanson, et ceulx que opprima la tour de Siloe, desquelz est escript Luce, xiij. Iceulx je suis d'advis que nous poursuyvons, ce pendent que l'heur est pour nous, car l'occasion a tous ses cheveulx au front : quand elle est oultre passee, vous ne la povez plus revocquer; elle est chauve par le darriere de la teste et jamais plus ne retourne. 

- Vrayement, dist Grandgousier, ce ne sera pas a ceste heure, car je veulx vous festoyer pour ce soir, et soyez les tres bien venuz. " 

Ce dict, on apresta le soupper, et de surcroist feurent roustiz : seze beufz, troys genisses, trente et deux veaux, soixante et troys chevreaux moissonniers , quatre vingt quinze moutons, troys cens gourretzde laict a beau moust, unze vingt perdrys, sept cens becasses, quatre cens chappons de Loudunoys et Cornouaille, six mille poulletz et autant de pigeons, six cens gualinottes , quatorze cens levraux, troys cens et troys hostardes, et mille sept cens hutaudeaux . De venaison l'on ne peut tant soubdain recouvrir, fors unze sangliers qu'envoya l'abbe de Turpenay, et dix et huict bestes fauves que donna le seigneur de Grandmont, ensemble sept vingt faisans qu'envoya le seigneur des Essars, et quelques douzaines de ramiers, de oiseaux de riviere, de cercelles, buours , courtes , pluviers, francolys, cravans , tyransons , vanereaux, tadournes, pochecullieres, pouacres , hegronneaux, foulques, aigrettes, cigouingnes, cannes petieres, oranges flammans (qui sont phoenicopteres), terrigoles, poulles de Inde, force coscossons , et renfort de potages. 

Sans poinct de faulte y estoit de vivres abondance, et feurent aprestez honnestement par Fripesaulce, Hoschepot et Pilleverjus, cuisiniers de Grandgousier. 

Janot, Micquel et Verrenet apresterent fort bien a boyre. 

<><><><><><><><><><><><><><><><><><><><><><><><><><><><><><><><><><> 
Comment Gargantua mangea en sallade six pelerins. 

CHAPITRE XXXVIII 

 

Le propos requiert que racontons ce qu'advint a six pelerins, qui venoient de Sainct Sebastien, pres de Nantes, et pour soy hezberger celle nuict, de peur des ennemys, s'estoient mussezau jardin dessus les poyzars , entre les choulx et lectues. Gargantua se trouva quelque peu altere et demanda si l'on pourroit trouver de lectues pour faire sallade, et, entendent qu'il y en avoit des plus belles et grandes du pays, car elles estoient grandes comme pruniers ou noyers, y voulut aller luy mesmes et en emporta en sa main ce que bon luy sembla. Ensemble emporta les six pelerins, lesquels avoient si grand paour qu'ilz ne ausoient ny parler ny tousser. 

Les lavant doncques premierement en la fontaine, les pelerins disoient en voix basse l'un a l'aultre : " Qu'est il de faire? Nous noyons icy, entre ces lectues. Parlerons nous? Mais, si nous parlons, il nous tuera comme espies . " Et, comme ilz deliberoient ainsi, Gargantua les mist avecques ses lectues dedans un plat de la maison, grand comme la tonne de Cisteaulx , et, avecques huille et vinaigre et sel, les mangeoit pour soy refraischir davant souper, et avoit ja engoulle cinq des pelerins. Le sixiesme estoit dedans le plat, cache soubz une lectue, excepte son bourdon qui apparoissoit au dessus. Lequel voyant, Grandgousier dist a Gargantua : 

" Je croys que c'est la une corne de limasson; ne le mangez poinct 

- Pourquoy? (dist Gargantua). Ilz sont bons tout ce moys. " 

Et, tyrant le bourdon, ensemble enleva le pelerin, et le mangeoit tres bien; puis beut un horrible traict de vin pineau, et attendirent que l'on apprestast le souper. 

Les pelerins ainsi devorez se tirerent hors les meulles de ses dentz le mieulx que faire peurent, et pensoient qu'on les eust mys en quelque basse fousse des prisons, et, lors que Gargantua beut le grand traict, cuyderent noyer en sa bouche, et le torrent du vin presque les emporta au gouffre de son estomach; toutesfoys, saultans avec leurs bourdons, comme font les micquelotz , se mirent en franchise l'oree des dentz. Mais, par malheur, l'un d'eux, tastant avecques son bourdon le pays a scavoir s'ilz estoient en sceurete, frappa rudement en la faulted'une dent creuze et ferut le nerf de la mandibule, dont feist tres forte douleur a Gargantua, et commenca crier de raige qu'il enduroit. Pour doncques se soulaiger du mal, feist aporter son curedentz et, sortant vers le noyer grollier , vous denigea Messieurs les pelerins. Car il arrapoit l'un par les jambes, l'aultre par les espaules, l'aultre par la bezace, l'aultre par la foilluze , l'aultre par l'escharpe, et le pauvre haire qui l'avoit feru du bourdon, le accrochea par la braguette; toutesfoys ce luy fut un grand heur , car il luy percea une brosse chancreuze qui le martyrisoit depuis le temps qu'ilz eurent passe Ancenys. 

Ainsi les pelerins denigez s'enfuyrent a travers la plante a beau trot, et appaisa la douleur. 

En laquelle heure feut appelle par Eudemon pour soupper, car tout estoit prest : 

" Je m'en voys doncques (dist il) pisser mon malheur. " 

Lors pissa si copieusement que l'urine trancha le chemin aux pelerins, et furent contrainctz passer la grande boyre . Passans de la par l'oree de la Touche, en plain chemin tomberent tous, excepte Fournillier, en une trape qu'on avoit faict pour prandre les loups a la trainnee , dont escapperent moyennant l'industrie dudict Fournillier, qui rompit tous les lacz et cordages. De la issus, pour le reste de celle nuyct coucherent en une logepres le Couldray , et la feurent reconfortez de leur malheur par les bonnes parolles d'un de leur compaignie, nomme Lasdaller , lequel leur remonstra que ceste adventure avoit este predicte par David Ps. : 

" Cum exurgerent homines in nos, forte vivos deglutissent nos, quand nous feusmes mangez en salade au grain du sel; cum irasceretur furor eorum in nos, forsitan aqua absorbuisset nos, quand il beut le grand traict; torrentem pertransivit anima nostra-, quand nous passasmes la grande boyre; forsitan pertransisset anima nostra aquam intolerabilem, de son urine, dont il nous tailla le chemin. Benedictus Dominus, qui non dedit nos in captionem dentibus eorum. Anima nostra, sicut passer erepta est de laquea venantium, quand nous tombasmes en la trape; laqueus contritus est par Fournillier, et nos liberati sumus. Adjutorium nostrum, etc. " 

<><><><><><><><><><><><><><><><><><><><><><><><><><><><><><><><><><> 
Comment le moyne fut festoye par Gargantua et des beaulx propos 
qu'il tint en souppant. 

CHAPITRE XXXIX 

 

Quand Gargantua feut a table et la premiere poincte des morceaux feut baufree, Grandgousier commenca raconter la source et la cause de la guerre meue entre luy et Picrochole, et vint au poinct de narrer comment Frere Jean des Entommeures avoit triumphe a la defence du clous de l'abbaye, et le loua au dessus des prouesses de Camille, Scipion, Pompee, Cesar et Themistocles. Adoncques requist Gargantua que sus l'heure feust envoye querir, affin qu'avecques luy on consultast de ce qu'estoit a faire. Par leur vouloir l'alla querir son maistre d'hostel, et l'admena joyeusement avecques son baston de croix sus la mulle de Grandgousier. 

Quand il feut venu, mille charesses, mille embrassemens, mille bons jours feurent donnez : 

" Hes, Frere Jean, mon amy, Frere Jean mon grand cousin, Frere Jean de par le diable, l'acollee , mon amy! 

- A moy la brassee! 

- Cza, couillon, que je te esrenede force de t'acol1er ! " 

Et Frere Jean de rigoller ! Jamais homme ne feut tant courtoys ny gracieux. 

" Cza, cza (dist Gargantua), une escabelle icy, aupres de moy, a ce bout. 

- Je le veulx bien (dist le moyne), puis qu'ainsi vous plaist. Page, de l'eau ! Boute, mon enfant, boute : elle me refraischira le faye . Baille icy que je guargarize. 

- Deposita cappa (dist Gymnaste); oustons ce froc. 

- Ho, par Dieu (dist le moyne), mon gentilhomme, il y a un chapitre in statutis Ordinis auquel ne plairoit le cas. 

- Bren (dist Gymnaste), bren pour vostre chapitre. Ce froc vous rompt les deux espaules; mettez bas. 

- Mon amy (dist le moyne), laisse le moy, car, par Dieu ! je n'en boy que mieulx : il me faict le corps tout joyeux. Si je le laisse, Messieurs les pages en feront des jarretieres, comme il me feut faict une foys a Coulaines . Davantaige, je n'auray nul appetit. Mais, si en cest habit je m'assys a table, je boiray, par Dieu ! et a toy et a ton cheval, et de hayt . Dieu guard de mal la compaignie ! Je avoys souppe; mais pour ce ne mangeray je poinct moins, car j'ay un estomac pave, creux comme la botte sainct Benoist, tousjours ouvert comme la gibbessiere d'un advocat. De tous poissons, fors que la tanche , prenez l'aesle de la perdrys, ou la cuisse d'une nonnain. N'est ce falotement mourir quand on meurt le caicheroidde? Nostre prieur ayme fort le blanc de chappon. 

- En cela (dist Gymnaste) il ne semble poinct aux renars, car des chappons, poules, pouletz qu'ilz prenent, jamais ne mangent le blanc. 

- Pourquoy? dist le moyne 

- Parce (respondit Gymnaste) qu'ilz n'ont poinct de cuisiniers a les cuyre, et, s'ilz ne sont competentement cuitz, il demeurent rouge et non blanc. La rougeur des viandes est indice qu'elles ne sont assez cuytes, exceptez les gammares et escrivices, que l'on cardinalize a la cuyte . 

- Feste Dieu Bayart ! (dist le moyne) l'enfermier de nostre abbaye n'a doncques la teste bien cuyte, car il a les yeulx rouges comme un jadeau de vergne... Ceste cuisse de levrault est bonne pour les goutteux . A propos truelle , pourquoy est ce que les cuisses d'une damoizelle sont tousjours fraisches ? 

- Ce problesme (dist Gargantua) n'est ny en Aristoteles, ny en Alexandre Aphrodise, ny en Plutarque. 

- C'est (dist le moyne) pour trois causes par lesquelles un lieu est naturellement refraischy : primo pource que l'eau decourt tout du long; secundo, pource que c'est un lieu umbrageux, obscur et tenebreux, auquel jamais le soleil ne luist; et tiercement, pource qu'il est continuellement esvente des ventz du trou de bize, de chemise , et d'abondant de la braguette. Et de hayt! Page, a la humerie !... Crac, crac, crac... Que Dieu est bon, qui nous donne ce bon piot !... 

J'advoue Dieu, si j'eusse este au temps de Jesu-christ, j'eusse bien engarde que les Juifz ne l'eussent prins au jardin de Olivet . Ensemble le diable me faille si j'eusse failly de coupper les jarretz a Messieurs les Apostres, qui fuyrent tant laschement, apres qu'ilz eurent bien souppe, et laisserent leur bon maistre au besoing! Je hayz plus que poizon un homme qui fuyt quand il fault jouer de cousteaux. Hon, que je ne suis roy de France pour quatre vingtz ou cent ans ! Par Dieu, je vous metroys en chien courtault les fuyars de Pavye ! Leur fiebvre quartaine ! Pourquoy ne mouroient ilz la plus tost que laisser leur bon prince en ceste necessite ? N'est il meilleur et plus honorable mourir vertueusement bataillant que vivre fuyant villainement ?... Nous ne mangerons gueres d'oysons ceste annee... Ha, mon amy, baille de ce cochon... Diavol ! il n'y a plus de moust : germinavit radix Jesse. Je renye ma vie, je meurs de soif... Ce vin n'est des pires. Quel vin beuviez vous a Paris ? Je me donne au diable si je n'y tins plus de six moys pour un temps maison ouverte a tous venens !... Congnoissez vous Frere Claude des Haulx Barrois? O le bon compaignon que c'est ! Mais quelle mousche l'a picque ? Il ne faict rien que estudier depuis je ne scay quand. Je n'estudie poinct, de ma part. En nostre abbaye nous ne estudions jamais, de peur des auripeaux. Nostre feu abbe disoit que c'est chose monstrueuse veoir un moyne scavant. Par Dieu, Monsieur mon amy, magis magnos clericos non sunt magis magnos sapientes ... Vous ne veistes oncques tant de lievres comme il y en a ceste annee. Je n'ay peu recouvrir ny aultour ny tiercelet de lieu du monde. Monsieur de la Bellonniere m'avoit promis un lanier , mais il m'escripvit n'a gueres qu'il estoit devenu patays. Les perdris nous mangeront les aureilles mesouan. Je ne prens poinct de plaisir a la tonnelle, car je y morfonds. Si je ne cours, si je ne tracasse, je ne suis poinct a mon aize. Vray est que, saultant les hayes et buissons, mon froc y laisse du poil. J ay recouvert un gentil levrier. Je donne au diable Si luy eschappe lievre. Un lacquays le menoit a Monsieur de Maulevrier; je le destroussay. Feis je mal ? 

-Nenny, Frere Jean (dist Gymnaste), nenny, de par tous les diables, nenny ! 

-Ainsi (dist le moyne), a ces diables, ce pendent qu'ilz durent ! Vertus de Dieu ! qu'en eust faict ce boyteux? Le cor Dieu! il prent plus de plaisir quand on luy faict present d'un bon couble de beufz! 

-Comment (dist Ponocrates), vous jurez, Frere Jean? 

-Ce n'est (dist le moyne) que pour orner mon langaige. Ce sont couleurs de rethorique Ciceroniane. " 

<><><><><><><><><><><><><><><><><><><><><><><><><><><><><><><><><><> 
Pourquoy les moynes sont refuyz du monde, et pour quoy les ungs ont 
le nez plus grand que les aultres. 

CHAPITRE XL 

Foy de christian! (dist Eudemon) je entre en grande resverie, considerant l'honnestete de ce moyne, car il nous esbaudist icy tous. Et comment doncques est ce qu'on rechasse les moynes de toutes bonnes compaignies, les appellans troublefeste, comme abeilles chassent les freslons d'entour leurs rousches ? " Ignavum fucos pecus 

(dist Maro), 

                                      a presepibus arcent. " 

A quoy respondit Gargantua . 

" Il n'y a rien si vrai que le froc et la cogule tire a soy les opprobres, injures et maledictions du monde, tout ainsi comme le vent dict Cecias attire les nues . La raison peremptoire est parce qu'ilz mangent la merde du monde, c'est a dire les pechez, et comme machemerdes l'on les rejecte en leurs retraictz, ce sont leurs conventz et abbayes, separez de conversation politicque comme sont les retraictz d'une maison. Mais, si entendez pourquoy un cinge en une famille est tousjours mocque et hersele, vous entendrez pourquoy les moines sont de tous refuys, et des vieux et des jeunes. Le cinge ne guarde poinct la maison, comme un chien; il ne tire pas l'aroy, comme le beuf; il ne produict ny laict ny layne, comme la brebis; il ne porte pas le faiz, comme le cheval. 

Ce qu'il faict est tout conchier et degaster, qui est la cause pourquoy de tous repceoyt mocqueries et bastonnades . Semblablement, un moyne (j'entends de ces ocieux moynes) ne laboure comme le paisant, ne garde le pays comme l'homme de guerre, ne guerist les malades comme le medicin, ne presche ny endoctrine le monde comme le bon docteur evangelicque et pedagoge, ne porte les commoditez et choses necessaires a la republicque comme le marchant . Ce est la cause pourquoy de tous sont huez et abhorrys. 

- Voyre, mais (dist Grandgousier) ilz prient Dieu pour nous. 

- Rien moins (respondit Gargantua). Vray est qu'ilz 

- Voyre (dist le moyne), une messe, unes matines, unes vespres bien sonneez sont a demy dictes. 

- Ilz marmonnent grand renfort de legendes et pseaulmes nullement par eux entenduz; ilz content force patenostres, entrelardees de longs Ave Mariaz, sans y penser ny entendre, et ce je appelle mocquedieu, non oraison. Mais ainsi leurs ayde Dieu, s'ilz prient pour nous, et non par paour de perdre leurs miches et souppes grasses. Tous vrays christians, de tous estatz, en tous lieux, en tous temps, prient Dieu, et l'Esperit prie et interpelle pour iceulx , et Dieu les prent en grace. Maintenant tel est nostre bon Frere Jean. Pourtant chascun le soubhaite en sa compaignie. Il n'est point bigot; il n'est poinct dessire; il est honeste, joyeux, delibere, bon compaignon; il travaille; il labeure; il defent les opprimez; il conforte les affligez; il subvient es souffreteux; il garde les clous 

- Je foys (dist le moyne) bien dadvantage; car, en despeschant nos matines et anniversaires on cueur, ensemble je fois des chordes d'arbaleste, je polys des matraz et guarrotz , je foys des retz et des poches a prendre les connis. Jamais je ne suis oisif. Mais or cza, a boyre ! a boyre cza ! Aporte le fruict; ce sont chastaignes du boys d'Estrocz , avec bon vin nouveau, voy vous la composeur de petz. Vous n'estez encores ceans amoustillez. Par Dieu, je boy a tous guez, comme un cheval de promoteur! " Gymnaste luy dist : " Frere Jean, oustez ceste rouppie que vous pend au nez. 

- Ha ! ha ! (dist le moyne) serois je en dangier de noyer, veu que suis en l'eau jusques au nez? Non, non. Quare? Quia elle en sort bien, mais poinct n'y entre, car il est bien antidote de pampre. O mon amy, qui auroit bottes d'hyver de tel cuir, hardiment pourroit il pescher aux huytres, car jamais ne prendroient eau. 

- Pourquoy (dist Gargantua) est ce que Frere Jean a si beau nez? 

- Parce (respondit Grandgousier) que ainsi Dieu l'a voulu, lequel nous faict en telle forme et telle fin, selon son divin arbitre, que faict un potier ses vaisseaulx. 

- Parce (dist Ponocrates) qu'il feut des premiers a la foyre des nez. Il print des plus beaulx et plus grands. 

- Trut avant ! (dist le moyne). Selon vraye philosophie monasticque, c'est parce que ma nourrice avoit les tetins moletz : en la laictant, mon nez y enfondroit comme en beurre, et la s'eslevoit et croissoit comme la paste dedans la met. Les durs tetins de nourrices font les enfans camuz. Mais, guay, guay! Ad formam nasi cognoscitur ad te levavi... Je ne mange jamais de confitures. Page, a la humerie ! Item, rousties ! " 

<><><><><><><><><><><><><><><><><><><><><><><><><><><><><><><><><><> 
Comment le moyne feist dormir Gargantua, et de ses heures et 
breviaire. 

CHAPITRE XLI 

Le souper acheve, consulterent sus l'affaire instant, et feut conclud que environ la minuict ilz sortiroient a l'escarmouche pour scavoir quel guet et diligence faisoient leurs ennemys; en ce pendent, qu'il se reposeroient quelque peu pour estre plus frais. Mais Gargantua ne povoit dormir en quelque facon qu'il se mist. Dont luy dist le moyne : " Je ne dors jamais bien a mon aise, sinon quand je suis au sermon ou quand je prie Dieu. Je vous supplye, commencons, vous et moy, les sept pseaulmes pour veoir si tantost ne serez endormy. " L'invention pleut tres bien a Gargantua, et, commenceant le premier pseaulme, sus le poinct de Beati quorum s'endormirent et l'un et l'aultre. Mais le moyne ne faillit oncques a s'esveiller avant la minuict tant il estoit habitue a l'heure des matines claustralles. Luy esveille, tous les aultres esveilla, chantant a pleine voix la chanson : 

" Ho, Regnault, reveille toy, veille; 

O, Regnault, reveille toy . " 

Quand tous furent esveillez, il dict : " Messieurs, l'on dict que matines commencent par tousser, et souper par boyre. Faisons au rebours; commencons maintenant noz matines par boyre, et de soir, a l'entree de souper, nous tousserons a qui mieulx mieulx. " Dont dist Gargantua : " Boyre si tost apres le dormir, ce n'est vescu en diete de medicine. Il se fault premier escurer l'estomach des superfluitez et excremens. 

- C'est (dist le moyne) bien medicine ! Cent diables me saultent au corps s'il n'y a plus de vieulx hyvrognes qu'il n'y a de vieulx medicins ! J'ay compose avecques mon appetit en telle paction que tousjours il se couche avecques moy, et a cela je donne bon ordre le jour durant, aussy avecques moy il se lieve. Rendez tant que vouldrez vos cures, je m'en voys apres mon tyrouer . 

- Quel tyrouer (dist Gargantua) entendez vous?-Mon breviaire (dist le moyne), car - tout ainsi que les faulconniers, davant que paistre leurs oyseaux, les font tyrer quelque pied de poulle pour leurs purger le cerveau des phlegmes et pour les mettre en appetit, - ainsi, prenant ce joyeux petit breviaire au matin, je m'escure tout le poulmon, et voy me la prest a boyre 

- A quel usaiges (dist Gargantua) dictez vous ces belles heures? 

- A l'usaige (dist le moyne) de Fecan, a troys pseaulmes et troys lecons ou rien du tout qui ne veult. Jamais je ne me assubjectis a heures : les heures sont faictez pour l'homme, et non l'homme pour les heures . Pour tant je foys des miennes a guise d'estrivieres; je les acourcis ou allonge quand bon me semble : brevis oratio penetrat celos, longa potatio evacuat cyphos . Ou est escript cela? 

- Par ma foy (dist Ponocrates), je ne scay, mon petit couillaust; mais tu vaulx trop ! 

- En cela (dist le moyne) je vous ressemble. Mais venite apotemus . " L'on apresta carbonnades a force et belles souppes de primes, et beut le moyne a son plaisir. Aulcuns luy tindrent compaignie, les aultres s'en deporterent. Apres, chascun commenca soy armer et accoustrer, et armerent le moyne contre son vouloir, car il ne vouloit aultres armes que son froc davant son estomach et le baston de la croix en son poing. Toutesfoys, a leur plaisir feut arme de pied en cap et monte sus un bon coursier du royaulme , et un gros braquemart au couste, ensemble Gargantua, Ponocrates, Gymnaste, Eudemon et vingt et cinq des plus adventureux de la maison de Grandgousier, tous armez a l'advantaige, la lance au poing, montez comme sainct George, chascun ayant un harquebouzier en crope. 

<><><><><><><><><><><><><><><><><><><><><><><><><><><><><><><><><><> 
Comment le moyne donne couraige a ses compaignons et comment il 
pendit a une arbre. 

CHAPITRE XLII 

Or s'en vont les nobles champions a leur adventure, bien deliberez d'entendre quelle rencontre fauldra poursuyre et de quoy se fauldra contregarder, quand viendra la journee de la grande et horrible bataille. Et le moyne leur donne couraige, disant : " Enfans, n'ayez ny paour ny doubte, je vous conduiray seurement. Dieu et sainct Benoit soient avecques nous ! Si j'avoys la force de mesmes le couraige, par la mort bieu! je vous les plumeroys comme un canart ! Je ne crains rien fors l'artillerie. Toutesfoys, je scay quelque oraison que m'a baille le soubsecretain de nostre abbaye, laquelle guarentist la personne de toutes bouches a feu; mais elle ne me profitera de rien, car je n'y adjouste poinct de foy. Toutesfoys, mon baston de croix fera diables. Par Dieu, qui fera la cane, de vous aultres, je me donne au diable si je ne le fays moyne en mon lieu et l'enchevestre de mon froc : il porte medicine a couhardise de gens. Avez point ouy parler du levrier de Monsieur de Meurles qui ne valloit rien pour les champs? Il luy mist un froc au col. Par le corps Dieu ! il n'eschappoit ny lievre ny regnard devant luy, et, que plus est, couvrit toutes les chiennes du pays, qui auparavant estoit esrene et de frigidis et maleficiatis . " Le moyne, disans ces parolles en cholere, passa soubz un noyer, tyrant vers la Saullaye, et embrocha la visiere de son heaulme a la roupte d'une grosse branche du noyer. Ce non obstant donna fierement des esperons a son cheval, lequel estoit chastouilleur a la poincte, en maniere que le cheval bondit en avant, et le moyne, voulant deffaire sa visiere du croc, lasche la bride et de la main se pend aux branches, ce pendent que le cheval se desrobe dessoubz luy Par ce moyen demoura le moyne pendent au noyer et criant a l'aide et au meurtre, protestant aussi de trahison. Eudemon premier l'aperceut et, appellant Gargantua : " Sire, venez et voyez Absalon pendu ! " Gargantua, venu, considera la contenence du moyne et la forme dont il pendoit, et dist a Eudemon: " Vous avez mal rencontre, le comparant a Absalon, car Absalon se pendit par les cheveux; mais le moyne, ras de teste, s'est pendu par les aureilles. 

- Aydez moy (dist le moyne), de par le diable ! N'est-il pas bien le temps de jazer? Vous me semblez les prescheurs decretalistes, qui disent que quiconques voira son prochain en dangier de mort, il le doibt, sus peine d'excommunication trisulce, plustoust admonnester de soy confesser et mettre en estat de grace que de luy ayder. Quand doncques je les voiray tombez en la riviere et prestz d'estre noyez, en lieu de les aller querir et bailler la main, je leur feray un beau et long sermon de contemptu mundi et fuga seculi , et, lorsqu'ilz seront roides mors, je les iray pescher. 

-Ne bouge (dist Gymnaste), mon mignon, je te voys querir, car tu es gentil petit monachus : 

              " Monachus in claustro 
              Non valet ova duo; 
              Sed, quando est extra, 
              Bene vale triginta . 

" J'ay veu des pendus plus de cinq cens, mais je n'en veis oncques qui eust meilleure grace en pendilant, et, si je l'avoys aussi bonne, je vouldroys ainsi pendre toute ma vye. 

-Aurez vous (dist le moyne) tantost assez presche? Aidez moy de par Dieu, puisque de par l'Aultre ne voulez. Par l'habit que je porte, vous en repentirez tempore et loco prelibatis . " 

Allors descendit Gymnaste de son cheval, et montant au noyer, souleva le moyne par les goussetz d'une main, et de l'autre deffist sa visiere du croc de l'arbre et ainsi le laissa tomber en terre et soy apres. 

Descendu que feut, le moyne se deffist de tout son arnoys et getta l'une piece apres l'autre parmy le champ, et, reprenant son baston de la croix, remonta sus son cheval, lequel Eudemon avoit retenu a la fuite. 

Ainsi s'en vont joyeusement, tenans le chemin de la Saullaye. 

<><><><><><><><><><><><><><><><><><><><><><><><><><><><><><><><><><> 
Comment l'escharmouche de Picrochole feut rencontre par Gargantua, 
et comnent le moyne tua le capitaine Tyravant, et puis fut 
prisonnier entre les ennemys. 

CHAPITRE XLIII 

Picrochole, a la relation de ceulx qui avoient evade a la roupte lors que Tripet fut estripe, feut esprins de grand courroux, ouyant que les diables avoient couru suz ses gens, et tint son conseil toute la nuict, auquel Hastiveau et Toucquedillon conclurent que sa puissance estoit telle qu'il pourroit defaire tous les diables d'enfer s'ilz y venoient, ce que Picrochole ne croyoit du tout, aussy ne s'en defioit il. Pourtant envoya soubz la conduicte du conte Tyravant, pour descouvrir le pays, seize cents chevaliers tous montez sus chevaulx legiers, en escarmousche, tous bien aspergez d'eau beniste et chascun ayant pour leur signe une estolle en escharpe, a toutes adventures, s'ilz rencontroient les diables, que par vertus tant de ceste eau Gringorienne que des estolles, yceulx feissent disparoir et esvanouyr. Coururent doncques jusques pres La Vauguyon et la Maladerye , mais oncques ne trouverent personne a qui parler, dont repasserent par le dessus, et en la loge et tugure pastoral, pres le Couldray, trouverent les cinq pelerins, lesquels liez et baffouez emmenerent comme s'ilz feussent espies, non obstant les exclamations, adjurations et requestes qu'ilz feissent. Descendus de la vers Seuille, furent entenduz par Gargantua, lequel dist a ses gens : 

" Compaignons, il y a icy rencontre, et sont en nombre trop plus dix foys que nous. Chocquerons nous sus eulx? 

- Que diable (dist le moyne) ferons nous doncq? Estimez vous les hommes par nombre, et non par vertus et hardiesse? " Puis s'escria : " Chocquons, diables, chocquons ! " 

Ce que entendens, les ennemys pensoient certainement que feussent vrays diables, dont commencerent fuyr a bride avallee, excepte Tyravant, lequel coucha sa lance en l'arrest et en ferut a toute oultrance le moyne au milieu de la poictrine; mais, rencontrant le froc horrifique, rebouscha par le fer, comme si vous frappiez d'une petite bougie contre une enclume. Adoncq le moyne avec son baston de croix luy donna entre col et collet sus l'os acromion si rudement qu'il l'estonna et feist perdre tout sens et movement, et tomba es piedz du cheval. Et, voyant l'estolle qu'il portoit en escharpe, dist a Gargantua : " Ceulx cy ne sont que prebstres : ce n'est q'un commencement de moyne Par sainct Jean je suis moyne parfaict : je vous en tueray comme de mousches. " 

Puis le grand gualot courut apres, tant qu'il atrapa les derniers, et les abbastoit comme seille, frappant a tors et a travers. 

Gymnaste interrogua sus l'heure Gargantua s'ilz les debvoient poursuivre. A quoy dist Gargantua : 

" Nullement, car, selon vraye discipline militaire, jamais ne fault mettre son ennemy en lieu de desespoir, parce que telle necessite luy multiplie sa force et accroist le couraige qui ja estoit deject et failly, et n'y a meilleur remede de salut a gens estommiz et recreuz que de ne esperer salut aulcun. Quantes victoires ont este tollues des mains des vaincqueurs par les vaincuz, quand il ne se sont contentes de raison, mais ont attempte du tout mettre a internition et destruire totallement leurs ennemys, sans en vouloir laisser un seul pour en porter les nouvelles ! Ouvrez tousjours a voz ennemys toutes les portes et chemins, et plustost leurs faictes un pont d'argent affin de les renvoyer . 

-Voyre, mais (dist Gymnaste) ilz ont le moyne . 

- Ont ilz (dist Gargantua) le moyne? Sus mon honneur, que ce sera a leur dommaige ! Mais, affin de survenir a tous azars, ne nous retirons pas encores; attendons icy en silence, car je pense ja assez congnoistre l'engin de noz ennemys. Ils se guident par sort, non par conseil. " 

Iceulx ainsi attendens soubz les noiers, ce pendent le moyne poursuyvoit, chocquant tous ceulx qu'il rencontroit, sans de nully avoir mercy, jusque a ce qu'il rencontra un chevalier qui portoit en crope un des pauvres pelerins. Et la, le voulent mettre a sac, s'escria le pelerin . " Ha, Monsieur le Priour, mon amy, Monsieur le Priour, sauvez moy, je vous en prie ! " Laquelle parolle entendue, se retournerent arriere les ennemys, et, voyans que la n'estoit que le moyne qui faisoit cest esclandre, le chargerent de coups comme on faict un asne de boys; mais de tout rien ne sentoit, mesmement quand ilz frapoient sus son froc, tant il avoit la peau dure. Puis le baillerent a guarder a deux archiers, et, tournans bride, ne veirent personne contre eulx, dont existimerent que Gargantua estoit fuy avecques sa bande. Adoncques coururent vers les Noyrettes tant roiddement qu'ilz peurent pour les rencontrer, et laisserent la le moyne seul avecques deux archiers de guarde 

Gargantua entendit le bruit et hennissement des chevaulx et dict a ses gens : 

" Compaignons, j'entends le trac de noz ennemys, et ja appercoy aulcuns d'iceulx qui viennent contre nous a la foulle. Serrons nous icy, et tenons le chemin en bon ranc. Par ce moyen nous les pourrons recepvoir a leur perte et a nostre honneur. " 


<><><><><><><><><><><><><><><><><><><><><><><><><><><><><><><><><><> 
Comment le moyne se deffist de ses guardes, et comment 
l'escarmouche de Picrochole feut deffaicte. 

CHAPITRE XLIV 

 

Le moyne, les voyant ainsi departir en desordre, conjectura qu'ilz alloient charger sus Gargantua et ses gens, et se contristoit merveilleusement de ce qu'il ne les povoit secourir. Puis advisa la contenence de ses deux archiers de guarde, lesquelz eussent voluntiers couru apres la troupe pour y butiner quelque chose et tousjours regardoient vers la vallee en laquelle ilz descendoient. Dadvantaige syllogisoit, disant : 

" Ces gens icy sont bien mal exercez en faictz d'armes, car oncques ne me ont demande ma foy et ne me ont ouste mon braquemart. " 

Soubdain apres, tyra son dict braquemart et en ferut l'archier qui le tenoit a dextre, luy coupant entierement les venes jugulaires et arteres spagitides du col, avecques le guarguareon, jusques es deux adenes, et, retirant le coup, luy entreouvrit le mouelle spinale entre la seconde et tierce vertebre : la tomba l'archier tout mort. Et le moyne, detournant son cheval a gauche, courut sus l'aultre, lequel, voyant son compaignon mort et le moyne adventaige sus soy, cryoit a haulte voix : 

" Ha, Monsieur le Priour, je me rendz ! Monsieur le Priour, mon bon amy, Monsieur le Priour! " 

Et le moyne cryoit de mesmes : 

" Monsieur le Posteriour, mon amy, Monsieur le Posteriour, vous aurez sus voz posteres. 

- Ha ! (disoit l'archier) Monsieur le Priour, mon mignon, Monsieur le Priour, que Dieu vous face abbe! Par l'habit (disoit le moyne) que je porte, je vous feray icy cardinal . Rensonnez vous les gens de religion? Vous aurez un chapeau rouge a ceste heure de ma main." Et l'archier cryoit : 

" Monsieur le Priour, Monsieur le Priour, Monsieur l'Abbe futeur, Monsieur le Cardinal, Monsieur le tout ! Ha ! ha! hes ! non, Monsieur le Priour, mon bon petit Seigneur le Priour, je me rends a vous ! - Et je te rends (dist le moyne) a tous les diables. " Lors d'un coup luy tranchit la teste, luy coupant le test sus les os petrux, et enlevant les deux os bregmatis et la commissure sagittale avecques grande partie de l'os coronal, ce que faisant luy tranchit les deux meninges et ouvrit profondement les deux posterieurs ventricules du cerveau; et demoura le craine pendent sus les espaules a la peau du pericrane par derriere, en forme d'un bonnet doctoral, noir par dessus, rouge par dedans . Ainsi tomba roidde mort en terre. 

Ce faict, le moyne donne des esperons a son cheval et poursuyt la voye que tenoient les ennemys, lesquelz avoient rencontre Gargantua et ses compaignons au grand chemin et tant estoient diminuez au nombre, pour l'enorme meurtre que y avoit faict Gargantua avecques son grand arbre, Gymnaste, Ponocrates, Eudemon et les aultres, qu'ilz commencoient soy retirer a diligence, tous effrayez et perturbez de sens et entendement, comme s'ilz veissent la propre espece et forme de mort davant leurs yeulx. Et - comme vous voyez un asne, quand il a au cul un oestre Junonicque ou une mouche qui le poinct, courir ca et la sans voye ny chemin, gettant sa charge par terre, rompant son frain et renes, sans aulcunement respirer ny prandre repos, et ne scayt on qui le meut, car l'on ne veoit rien qui le touche, ainsi fuyoient ces gens, de sens desprouveuz, sans scavoir cause de fuyr; tant seulement les poursuit une terreur panice laquelle avoient conceue en leurs ames. Voyant le moyne que toute leur pensee n'estoit sinon a guaigner au pied, descend de son cheval et monte sus une grosse roche qui estoit sus le chemin, et avecques son grand braquemart frappoit sus ces fuyars a grand tour de bras, sans se faindre ny espargner. Tant en tua et mist par terre que son braquemart rompit en deux pieces. Adoncques pensa en soy mesmes que c'estoit assez massacre et tue, et que le reste debvoit eschapper pour en porter les nouvelles. 

Pourtant saisit en son poing une hasche de ceulx qui la gisoient mors et se retourna derechief sus la roche, passant temps a veoir fouyr les ennemys et cullebuter entre les corps mors, excepte que a tous faisoit laisser leurs picques, espees, lances et hacquebutes; et ceulx qui portoient les pelerins liez, il les mettoit a pied et delivroit leurs chevaulx audictz pelerins, les retenent avecques soy l'oree de la haye, et Toucquedillon, lequel il retint prisonnier. 

<><><><><><><><><><><><><><><><><><><><><><><><><><><><><><><><><><> 
Comment le moyne amena les pelerins et les bonnes parolles que leur 
dist Grandgousier. 

CHAPITRE XLV 

Ceste escarmouche parachevee, se retyra Gargantua avecques ses gens, excepte le moyne et sus la poincte du jour se rendirent a Grandgousier, lequel en son lict prioit Dieu pour leur salut et victoire, et, les voyant tous saulfz et entiers, les embrassa de bon amour et demanda nouvelles du moyne. Mais Gargantua luy respondit que sans doubte leurs ennemys avoient le moyne. " Ilz auront (dist Grandgousier) doncques male encontre ", ce que avoit este bien vray. 

Pourtant encores est le proverbe en usaige de bailler le moyne a quelc'un. 

Adoncques commenda qu'on aprestat tres bien a desjeuner pour les refraischir. Le tout apreste, l'on appella Gargantua; mais tant luy grevoit de ce que le moyne ne comparoit aulcunement, qu'il ne vouloit ny boire ny manger. 

Tout soubdain le moyne arrive et, des la porte de la basse court, s'escria : 

" Vin frays, vin frays, Gymnaste, mon amy ! " 

Gymnaste sortit et veit que c'estoit Frere Jean qui amenoit cinq pelerins et Toucquedillon prisonnier. Dont Gargantua sortit au devant, et luy feirent le meilleur recueil que peurent, et le menerent davant Grandgousier, lequel l'interrogea de toute son adventure. Le moyne luy disoit tout, et comment on l'avoit prins, et comment il s'estoit deffaict des archiers, et la boucherie qu'il avoit faict par le chemin, et comment il avoit recouvert les pelerins et amene le capitaine Toucquedillon. Puis se mirent a bancqueter joyeusement tous ensemble. 

Ce pendent Grandgousier interrogeoit les pelerins de quel pays ilz estoient, dont il venoient et ou ilz alloient. 

Lasdaller pour tous respondit : 

" Seigneur, je suis de Sainct Genou en Berry; cestuy cy est de Paluau; cestuy cy est de Onzay; cestuy cy est de Argy; et cestuy cy est de Villebrenin. Nous venons de Sainct Sebastian pres de Nantes, et nous en retournons par noz petites journees. 

- Voyre, mais (dist Grandgousier) qu'alliez vous faire a Sainct Sebastian? 

- Nous allions (dist Lasdaller) luy offrir noz votes contre la peste . 

- O (dist Grandgousier) pauvres gens, estimez vous que la peste vienne de sainct Sebastian? 

- Ouy vrayement (respondit Lasdaller), noz prescheurs nous l'afferment. 

- Ouy? (dist Grandgousier) les faulx prophetes vous annoncent ilz telz abuz? Blasphement ilz en ceste facon les justes et sainctz de Dieu qu'ilz les font semblables aux diables, qui ne font que mal entre les humains, comme Homere escript que la peste fut mise en l'oust des Gregoys par Apollo , et comme les poetes faignent un grand tas de Vejoves et dieux malfaisans? Ainsi preschoit a Sinays un caphart que sainct Antoine mettoit le feu es jambes, sainct Eutrope faisoit les hydropiques, sainct Gildas les folz, sainct Genou les gouttes . Mais je le puniz en tel exemple, quoy qu'il me appellast heretique, que depuis ce temps caphart quiconques n'est auze entrer en mes terres, et m'esbahys si vostre roy les laisse prescher par son royaulme telz scandales , car plus sont a punir que ceulx qui, par art magicque ou aultre engin, auroient mis la peste par le pays. La peste ne tue que le corps, mais telz imposteurs empoisonnent les ames. " 

Luy disans ces parolles, entra le moyne tout delibere, et leurs demanda : 

" Dont este vous, vous aultres pauvres hayres? 

- De Sainct Genou, dirent ilz. 

- Et comment (dist le moyne) se porte l'abbe Tranchelion , le bon beuveur? Et les moynes, quelle chere font ilz? Le cor Dieu ! ilz biscotent voz femmes, ce pendent que estes en romivage ! 

- Hin, hen ! (dist Lasdaller) je n'ay pas peur de la mienne, car qui la verra de jour ne se rompera ja le col pour l'aller visiter la nuict. 

- C'est (dist le moyne) bien rentre de picques ! Elle pourroit estre aussi layde que Proserpine, elle aura, par Dieu, la saccade puisqu'il y a moynes autour, car un bon ouvrier mect indifferentement toutes pieces en oeuvre. Que j'aye la verolle en cas que ne les trouviez engroissees a vostre retour, car seulement l'ombre du clochier d'une abbaye est feconde. 

- C'est (dist Gargantua) comme l'eau du Nile en Egypte, si vous croyez Strabo; et Pline, lib. vij. chap. iij, advise que c'est de la miche, des habitz et des corps. " 

Lors dist Grandgousier : 

" Allez vous en, pauvres gens, au nom de Dieu le createur, lequel vous soit en guide perpetuelle, et dorenavant ne soyez faciles a ces otieux et inutilles voyages. Entretenez voz familles, travaillez, chascun en sa vocation, instruez voz enfans, et vivez comme vous enseigne le bon apostre sainct Paoul . Ce faisans, vous aurez la garde de Dieu, des anges et des sainctz avecques vous, et n'y aura peste ny mal qui vous porte nuysance. " 

Puis les mena Gargantua prendre leur refection en la salle; mais les pelerins ne faisoient que souspirer, et dirent a Gargantua : 

" O que heureux est le pays qui a pour seigneur un tel homme ! Nous sommes plus edifiez et instruictz en ces propos qu'il nous a tenu qu'en tous les sermons que jamais nous feurent preschez en nostre ville. 

- C'est (dist Gargantua) ce que dict Platon, lib. v. de Rep.: que lors les republiques seroient heureuses quand les roys philosopheroient ou les philosophes regneroient. " 

Puis leur feist emplir leurs bezaces de vivres, leurs bouteilles de vin, et a chascun donna cheval pour soy soulager au reste du chemin, et quelques carolus pour vivre. 

<><><><><><><><><><><><><><><><><><><><><><><><><><><><><><><><><><> 
Comment Grandgousier traicta humainement Toucquedillon prisonnier. 

CHAPITRE XLVI 

 

Toucquedillon fut presente a Grandgousier et interroge par icelluy sus l'entreprinze et affaires de Picrochole, quelle fin il pretendoit par ce tumultuaire vacarme. A quoy respondit que sa fin et sa destinee estoit de conquester tout le pays, s'il povoit, pour l'injure faicte a ses fouaciers. 

" C'est (dist Grandgousier) trop entreprint : qui trop embrasse peu estrainct. Le temps n'est plus d'ainsi conquester les royaulmes avecques dommaige de son prochain frere christian. Ceste imitation des anciens Hercules, Alexandres, Hannibalz, Scipions, Cesars et aultres telz, est contraire a la profession de l'Evangile, par lequel nous est commande guarder, saulver, regir et administrer chascun ses pays et terres, non hostilement envahir les aultres, et, ce que les Sarazins et Barbares jadis appelloient prouesses, maintenant nous appellons briguanderies et mechansetez. Mieulx eust il faict soy contenir en sa maison, royallement la gouvernant, que insulter en la mienne, hostillement la pillant; car par bien la gouverner l'eust augmentee, par me piller sera destruict. 

" Allez vous en au nom de Dieu, suyvez bonne entreprise; remonstrez a vostre roy les erreurs que congnoistrez, et jamais ne le conseillez ayant esgard a vostre profit particulier, car avecques le commun est aussy le propre perdu. Quand est de vostre ranczon, je vous la donne entierement, et veulx que vous soient rendues armes et cheval. 

" Ainsi faut il faire entre voisins et anciens amys, veu que ceste nostre difference n'est poinct guerre proprement, comme Platon , li. v. de Rep i, vouloit estre non guerre nommee, ains sedition, quand les Grecz meuvoient armes les ungs contre les aultres, ce que, si par male fortunes advenoit, il commande qu'on use de toute modestie. Si guerre la nommez, elle n'est que superficiaire, elle n'entre poinct au profond cabinet de noz cueurs : car nul de nous n'est oultrage en son honneur, et n'est question, en somme totale, que de rabiller quelque faulte commises par nos gens, j'entends et vostres et nostres, laquelle, encores que congneussiez, vous doibviez laisser couler oultre, car les personnages querelans estoient plus a contempner que a ramentevoir, mesmement leurs satisfaisant selon le grief, comme je me suis offert. Dieu sera juste estimateur de nostre different, lequel je supplye plus tost par mort mes tollir de ceste vie et mes biens deperir davant mes yeux, que par moy ny les miens en rien soit offense. " 

Ces paroles achevees, appella le moyne et davant tous luy demanda : 

" Frere Jean, mon bon amy, estez vous qui avez prins le capitaines Toucquedillon icy present? 

Syre (dist le moyne), il est pressent; il a eage et discretion; j'ayme mieulx que le sachez par sa confession que par ma parolle. " 

Adoncques dist Toucquedillon : 

" Seigneur, c'est luy veritablement qui m'a prins, est je me rends son prisonnier franchement. 

- L'avez vous (dist Grandgousier au moynes) mis a rancon? 

- Non (dist le moyne). De cela je ne me soucie. 

- Combien (dist Grandgousier) vouldriez vous de sa prinse? 

- Rien, rien (dist le moyne); cela ne me mene pas. " 

Lors commenda Grandgousier que, present Toucquedillon, feussent contez au moyne soixante et deux mille saluz pour celles prinse, ce que feut faict ce pendent qu'on feist la collation au dict Toucquedillon, auquel demanda Grandgousier s'il vouloit demourer avecques luy, ou si mieulx aymoit retourner a son roy. 

Toucquedillon respondit qu'il tiendroit le party lequel il luy conseilleroit. 

" Doncques (dist Grandgousier) retournez a vostre roy, et Dieu soit avecques vous. " 

Puis luy donna une belle espee de Vienne, avecques le fourreau d'or faict a belles vignettes d'orfeveries, et un collier d'or pesant sept cens deux mille marcz, garny de fines pierreries a l'estimation de cent soixante mille ducatz, et dix mille escuz par present honorable. Apres ces propos monta Toucquedillon sus son cheval. Gargantua, pour sa seurete, luy bailla trente hommes d'armes et six vingt archiers soubz la conduite de Gymnaste, pour le mener jusques es portes de La Roche Clermaud, si besoing estoit. 

Icelluy departy, le moyne rendit a Grandgousier les soixante et deux mille salutz qu'il avoit repceu, disant : 

" Syre, ce n'est ores que vous doibvez faire telz dons. Attendez la fin de ceste guerre, car l'on ne scait quelz affaires pourroient survenir, et guerre faicte sans bonne provision d'argent n'a q'un souspirail de vigueur. Les nerfz des batailles sont les pecunes. 

- Doncques (dist Grandgousier) a la fin je vous contenteray par honneste recompense, et tous ceulx qui me auront bien servy. " 

<><><><><><><><><><><><><><><><><><><><><><><><><><><><><><><><><><> 
Comment Grandgousier manda querir ses legions, et comment 
Toucquedillon tua Hastiveau, puis fut tue par le commandement 
de Picrochole. 

CHAPITRE XLVII 

 

En ces mesmes jours, ceulx de Besse, du Marche Vieux, du bourg Sainct Jacques, du Trainneau, de Parille, de Riviere, des Roches Sainct Paoul, du Vaubreton, de Pautille, du Brehemont, du Pont de Clam, de Cravant, de Grandmont, des Bourdes, de La Ville au Mere, de Huymes, de Serge, de Husse, de Sainct Louant, de Panzoust, des Coldreaux, de Verron, de Coulaines, de Chose, de Varenes, de Bourgueil, de l'Isle Boucard, du Croulay, de Narsy, de Cande, de Montsoreau et aultres lieux confins, envoierent devers Grandgousier ambassades pour luy dire qu'ilz estoient advertis des tordz que luy faisoit Picrochole, et, pour leur ancienne confederation, ilz luy offroient tout leur povoir, tant de gens que d'argent et aultres munitions de guerre. 

L'argent de tous montoit, par les pactes qu'ilz luy avoient, six vingt quatorze millions deux escuz et demy d'or . Les gens estoient quinze mille hommes d'armes, trente et deux mille chevaux legiers, quatre vingtz neuf mille harquebousiers, cent quarante milles adventuriers , unze mille deux cens canons, doubles canons, basilicz et spiroles , pionniers quarante sept mille; le tout souldoye et avitaille pour six moys et quatre jours. Lequel offre Gargantua ne refusa ny accepta du tout; mais grandement les remerciant, dist qu'il composeroit ceste guerre par tel engin que besoing ne seroit tant empescher de gens de bien. Seulement envoya qui ameneroit en ordre les legions, lesquelles entretenoit ordinairement en ses places de La Deviniere, de Chaviny, de Gravot et Quinquenays, montant en nombre deux mille cinq cens hommes d'armes, soixante et six mille hommes de pied, vingt et six mille arquebuziers, deux cens grosses pieces d'artillerye, vingt et deux mille pionniers et six mille chevaulx legiers, tous par bandes, tant bien assorties de leurs thesauriers, de vivandiers, de mareschaulx, de armuriers et aultres gens necessaires au trac de batailles, tant bien instruictz en art militaire, tant bien armez, tant bien recongnoissans et suivans leurs enseignes, tant soubdains a entendre et obeir a leurs capitaines, tant expediez a courir, tant fors a chocquer, tant prudens a l'adventure, que mieulx ressembloient une harmonie d'orgues et concordance d'horologe q'une armee ou gensdarmerie. 

Toucquedillon, arrive, se presenta a Picrochole et luy compta au long ce qu'il avoit et faict et veu. A la fin conseilloit, par fortes parolles, qu'on feist apoinctement avecques Grandgousier, lequel il avoit esprouve le plus homme de bien du monde, adjoustant que ce n'estoit ny preu ny raison molester ainsi ses voisins, desquelz jamais n'avoient eu que tout bien, et, au reguard du principal, que jamais ne sortiroient de ceste entreprinse que a leur grand dommaige et malheur, car la puissance de Picrochole n'estoit telle que aisement ne les peust Grandgousier mettre a sac. Il n'eust acheve ceste parolle que Hastivesau dist tout hault : 

" Bien malheureux est le prince qui est de teiz gens servy, qui tant facilement sont corrompuz, comme je congnoys Toucquedillon, car je voy son couraige tant change que voluntiers se feust adjoinct a noz ennemys pour contre nous batailler et nous trahir, s'ilz l'eussent voulu retenir; mais, comme vertus est de tous, tant amys que ennemys, louee et estimee, aussi meschancete est tost congneue et suspecte, et, pose que d'icelle les ennemys se servent a leur profit, si ont ilz tousjours les meschans et traistres en abhomination." 

A ces parolles, Toucquedillon, impatient, tyra son espee et en transperca Hastiveau un peu au dessus de la mammelle guauche, dont mourut incontinent; et, tyrant son coup du corps, dist franchement : 

" Ainsi perisse qui feaulx serviteurs blasmera ! " 

Picrochole soubdain entra en fureur et, voyant l'espee et fourreau tant diapre, dist : 

"Te avoit on donne ce baston pour en ma presence tuer malignement mon tant bon amy Mastiveau?" 

Lors commenda a ses archiers qu'ilz le meissent en pieces, ce que feut faict sus l'heure tant cruellement que la chambre estoit toute pavee de sang; puis feist honorablement inhumer le corps de Hastiveau, et celluy de Toucquedillon getter par sus les murailles en la vallee. 

Les nouvelles de ces oultraiges feurent sceues par toute l'armee, dont plusieurs commencerent murmurer contre Picrochole, tant que Grippepinault luy dist : 

" Seigneur, je ne scay quelle yssue sera de ceste entreprinse. Je voy voz gens peu confermes en leurs couraiges. ilz considerent que sommes icy mal pourveuz de vivres, et la beaucoup diminuez en nombre par deux ou troys yssues. Davantaige, il vient grand renfort de gens a voz ennemys. Si nous sommes assiegez une foys, je ne voy poinct comment ce ne soit a nostre ruyne totale. 

- Bren, bren ! dist Picrochole; vous semblez les anguilles de Melun : vous criez davant qu'on vous escorche. Laisses les seulement venir. " 

<><><><><><><><><><><><><><><><><><><><><><><><><><><><><><><><><><> 
Comment Gargantua assaillit Picrochole dedans La Roche Clermaud, et 
defist l'armee dudict Picrochole. 

CHAPITRE XLVIII 

 

Gargantua eut la charge totale de l'armee. Son pere demoura en son fort, et, leur donnant couraige par bonnes parolles, promist grandz dons a ceulx qui feroient quelques prouesses. Puis gaignerent le gue de Vede et, par basteaulx et pons legierement faictz, passerent oultre d'une traicte. Puis, considerant l'assieste de la ville, que estoit en lieu hault et adventageux, delibera celle nuyct sus ce qu'estoit de faire. Mais Gymnaste luy dist : 

" Seigneur, telle est la nature et complexion des Francoys que ilz ne valent que a la premiere poincte. Lors ils sont pires que diables, mais, s'ilz sejournent, ilz sont moins que femme. Je suis d'advis que a l'heure presente, apres que voz gens auront quelque peu respire et repeu, faciez donner l'assault. " 

L'advis feut trouve bon. Adoncques produict toute son armees en plain camp, mettant les subsides du couste de la montee. Le moyne print avecques luy six enseignes de gens de pied et deux cens hommes d'armes, et en grandes diligence traversa les marays, et gaingna au dessus le Puy jusques au grand chemin de Loudun. 

Ce pendent l'assault continuoit. Les gens de Picrochole ne scavoient si le meilleur estoit sortir hors et les recepvoir, ou bien guarder la ville sans bouger. Mais furieusement sortit avecques quelque bande d'hommes d'armes de sa maison, et la feut receu et festoye a grandz coups de canon qui gresloient devers les coustaux, dont les Gargantuistes se retirent au val pour mieulx donner lieu a l'artillerye. Ceulx de la villes defendoient le mieulx que povoient, mais les traictz passoient oultre par dessus sans nul ferir. Aulcuns de la bande, saulvez de l'artillerie, donnerent fierement sus noz gens, mais peu profiterent, car tous feurent respceuz entre les ordres, et la ruez par terre. Ce que voyans, se vouloient retirer; mais ce pendent le moyne avoit occupe le passaige, par quoy se mirent en fuyte sans ordres ny maintien. Aulcuns vouloient leur donner la chasse, mais le moyne les retint, craignant que, suyvant les fuyans, perdissent leurs rancz et que sus ce poinct ceulx de la ville chargeassent sus eulx. Puis, attendant quelque espace et nul ne comparant. a l'encontre, envoya les duc Phrontiste pour admonnester Gargantua a ce qu'il avanceast pour gaigner le cousteau a la gauche, pour empescher la retraicte de Picrochole par celle porte. Ce que feist Gargantua en toute diligence, et y envoya quatre legions de la compaignie de Sebaste; mais si tost ne peurent gaigner le hault qu'ilz ne rencontrassent en barbe Picrochole et ceulx qui avecques luy s'esstoient espars. Lors chargerent sus roiddement, toutesfoys grandement feurent endommaigez par ceulx qui estoient sus les murs, en coupz de traict et artillerie. Quoy voyant, Gargantua en grande puissances alla les secourir et commenca son artillerie a hurter sus ce quartier de murailles, tant que toute la force de la villes y feut revocquee. 

Le moyne, voyant celluy couste, lequel il tenoit assiege, denue de gens et guardes, magnanimement tyra vers le fort et tant feist qu'il monta sus luy, et aulcuns de ses gens, pensant que plus de crainte et de frayeur donnent ceulx qui surviennent a un conflict que ceulx qui lors a leur force combattent. Toutesfoys ne feist oncques effroy jusques a ce que tous les siens eussent guaigne la muraille, excepte les deux cens hommes d'armes qu'il laissa hors pour les hazars. Puis s'escria horriblement, et les siens ensemble, et sans resistence tuerent les guardes d'icelle porte et la ouvrirent es hommes d'armes, et en toute fierete coururent ensemble vers la porte de l'Orient, ou estoit le desarroy, et par derriere renverserent toute leur force. Voyans les assiegez de tous coustez et les Garguantuistes avoir gaigne la villes, se rendirent au moyne a mercy. Le moyne leurs feist rendre les bastons et armes, et tous retirer et resserrer par les eglises, saisissant tous les bastons des croix et commettant gens es portes pour les garder de yssir; puis, ouvrant celle porte orientale, sortit au secours de Gargantua. 

Mais Picrochole pensoit que le secours luy venoit de la ville, et par oultrecuidance se hazarda plus que devant, jusques a ce que Gargantua s'escrya : 

" Frere Jean, mon amy, Frere Jean, en bon heure, soyez venu. " 

Adoncques, congnoissant Picrocholes et ses gens que tout estoit desespere, prindrent la fuyte en tous endroictz. Gargantua les poursuyvit jusques pres Vaugaudry, tuant et massacrant, puis sonna la retraicte . 

<><><><><><><><><><><><><><><><><><><><><><><><><><><><><><><><><><> 
Comment Picrochole fuiant feut surprins de males fortunes, et ce 
que feit Gargantua apres la bataille. 

CHAPITRE XLIX 

 

Picrochole, ainsi desespere, s'en fuyt vers l'Isle Bouchart, et au chemin de Riviere son cheval bruncha par terre, a quoy tant feut indigne que de son espee le tua en sa chole. Puis, ne trouvant personne qui le remontast, voulut prendre un asne du moulin qui la aupres estoit; mais les meusniers le meurtrirent tout de coups et le destrousserent de ses habillemens, et luy baillerent pour soy couvrir une meschantes sequenye . 

Ainsi s'en alla le pauvre cholericque; puis, passant l'eau au Port Huaux et racontant ses males fortunes, feut advise par une vieille lourpidon que son royaulme luy seroit rendu a la venue des cocquecigrues. Depuis ne scait on qu'il est devenu. Toutesfoys l'on m'a dict qu'il est de present pauvre gaignedenier a Lyon, cholere comme davant, et tousjours se guemente a tous estrangiers de la venue des cocquecigrues, esperant certainement, scelon la prophetie de la vieille, estre a leur venue reintegre a son royaulme. 

Apres leur retraicte, Gargantua premierement recensa les gens et trouva que peu d'iceulx estoient peryz en la bataille, scavoir est quelques gens de pied de la bande du capitaine Tolmere, et Ponocrates qui avoit un coup de harquebouze en son pourpoinct. Puis les feist refraischer, chascun par sa bande, et commanda es thesauriers que ce repas leur feust defraye et paye et que l'on ne feist oultrage quelconques en la ville, veu qu'elle estoit sienne, et apres leur repas ilz comparussent en la place davant le chasteau, et la seroient payez pour six moys; ce que feut faict. Puis feist convenir davant soy en ladicte place tous ceulx qui la restoient de la part de Picrochole, esquelz, presens tous ses princes et capitaines, parla comme s'ensuyt : 

<><><><><><><><><><><><><><><><><><><><><><><><><><><><><><><><><><> 
La contion que feist Gargantua es vaincus. 

CHAPITRE L 

" Nos peres, ayeulx et ancestres de toute memoyre ont este de ce sens et ceste nature que des batailles par eulx consommees ont, pour signe memorial des triumphes et victoires, plus voluntiers erige trophees et monumens es cueurs des vaincuz par grace que, es terres par eulx conquestees, par architecture : car plus estimoient la vive souvenance des humains acquise par liberalite que la mute inscription des arcs, colomnes et pyramides, subjecte es calamitez de l'air et envie d'un chascun. 

" Souvenir assez vous peut de la mansuetude dont ilz userent envers les Bretons a la journee de Sainct Aubin du Cormier et a la demolition de Parthenay . Vous avez entendu et, entendent, admirez le bon traictement qu'il feirent es barbares de Spagnola, qui avoient pille, depopule et saccaige les fins maritimes de Olone et Thalmondoys . 

" Tout ce ciel a este remply des louanges et gratulations que vous mesmes et vos peres feistes lorsque Alpharbal, roy de Canarre, non assovy de ses fortunes, envahyt furieusement le pays de Onys, exercent la piraticque en toutes les isles Armoricques et regions confines. Il feut en juste bataille navale prins et vaincu de mon pere, auquel Dieu soit garde et protecteur. Mais quoy? Au cas que les aultres roys et empereurs, voyre qui se font nommer catholicques, l'eussent miserablement traicte, durement emprisonne et ranconne extremement, il le traicta courtoisement, amiablement, le logea avecques soy en son palays, et par incroyable debonnairete le renvoya en saufconduyt, charge de dons, charge de graces, charge de toutes offices d'amytie. Qu'en est il advenu? Luy, retourne en ses terres, feist assembler tous les princes et estatz de son royaulme, leurs exposa l'humanite qu'il avoit en nous congneu, et les pria sur ce deliberer en facon que le monde y eust exemple, comme avoit ja en nous de gracieusete honeste, aussi en eulx de honestete gracieuse. La feut decrete par consentement unanime que l'on offreroit entierement leurs terres, dommaines et royaulme, a en faire selon nostre arbitre. Alpharbal, en propre personne, soubdain retourna avecques neuf mille trente et huyt grandes naufzs oneraires, menant non seulement les tresors de sa maison et lignee royalle, mais presque de tout le pays; car, soy embarquant pour faire voille au vent vesten Nordest, chascun a la foulle gettoit dedans icelle or, argent, bagues, joyaulx, espiceries, drogues et odeurs aromaticques, papegays, pelicans, guenons, civettes, genettes, porcz espicz. Poinct n'estoit filz de bonne mere repute qui dedans ne gettast ce que avoit de singulier. Arrive que feut, vouloit baiser les piedz de mondict pere; le faict fut estime indigne et ne feut tolere, ains fut embrasse socialement. Offrit ses presens; ilz ne feurent receupz par trop estre excessifz. Se donna mancipe et serf voluntaire, soy et sa posterite; ce ne feut accepte par ne sembler equitable. Ceda par le decret des estatz ses terres et royaulme, offrant la transaction et transport, signee, scelle et ratifie de tous ceulx qui faire le debvoient; ce fut totalement refuse, et les contractz gettes au feu. La fin feut que mon dict pere conmenca lamenter de pitie et pleurer copieusement, considerant le franc vouloir et simplicite des Canarriens, et par motz exquis et sentences congrues diminuoit le bon tour qu'il leur avoit faict, disant ne leur avoir faict bien qui feut a l'estimation d'un bouton, et, si rien d'honnestete leur avoir monstre, il estoit tenu de ce faire. Mais tant plus l'augmentoit Alpharbal. Quelle feut l'yssue? En lieu que pour sa rancon, prinze a toute extremite, eussions peu tyrannicquement exiger vingt foys cent mille escutz et retenir pour houstaigers ses enfants aisnez, ilz se sont faictz tributaires perpetuelz et obligez nous bailler par chascun an deux millions d'or affine a vingt quatre karatz . lIz nous feurent l'annee premiere icy payez; la seconde, de franc vouloir, en paierent xxiij cens mille escuz, la tierce xxvj cens mille, la quarte troys millions, et tant tousjours croissent de leur bon gre que serons contrainctz leurs inhiber de rien plus nous apporter. C'est la nature de gratuite, car le temps, qui toutes choses ronge et diminue, augmente et accroist les bienfaictz, parce q'un bon tour liberalement faict a l'homme de raison croist continuement par noble pensee et remembrance. 

" Ne voulant doncques aulcunement degenerer de la debonnairete hereditaire de mes parens, maintenant je vous absoluz et delivre, et vous rends francs et liberes comme par avant. D'abondant, serez a l'yssue des portes payez, chascun pour troys moys, pour vous pouvoir retirer en voz maisons et familles, et vous conduiront en saulvete six cens hommes d'armes et huyct mille hommes de pied, soubz la conduicte de mon escuyer Alexandre, affin que par les paisans ne soyez oultragez. Dieu soit avecques vous ! 

" Je regrette de tout mon cueur que n'est icy Picrochole, car je luy eusse donne a entendre que sans mon vouloir, sans espoir de accroistre ny mon bien ny mon nom, estoit faicte ceste guerre. Mais, puis qu'il est esperdu et ne scayt on ou ny comment est esvanouy, je veulx que son royaulme demeure entier a son filz, lequel, parce qu'est par trop bas d'eage (car il n'a encores cinq ans accomplyz), sera gouverne et instruict par les anciens princes et gens scavans du royaulme. Et, par autant q'un royaulme ainsi desole seroit facilement ruine, si on ne refrenoit la convoytise et avarice des administrateurs d'icelluy, je ordonne et veux que Ponocrates soit sus tous ses gouverneurs entendant avecques auctorite a ce requise, et assidu avecques l'enfant jusques a ce qu'il le congnoistra idoine de povoir par soy regir et regner. 

"Je considere que facilite trop enervee et dissolue de pardonner es malfaisans leur est occasion de plus legierement derechief mal faire, par ceste pernicieuse confiance de grace. 

" Je considere que Moyse, le plus doulx homme qui de son temps feust sus la terre, aigrement punissoit les mutins et seditieux au peuple de Israel. 

" Je considere que Jules Cesar, empereur tant debonnaire que de luy dict Ciceron que sa fortune rien plus souverain n'avoit sinon qu'il pouvoit, et sa vertus meilleur n'avoit sinon qu'il vouloit tousjours sauver et pardonner a un chascun; icelluy toutesfois, ce non obstant, en certains endroictz punit rigoureusement les aucteurs de rebellion. 

" A ces exemples je veulx que me livrez avant le departir : premierement ce beau Marquet, qui a este source et cause premiere de ceste guerre par sa vaine oultrecuidance; secondement ses compaignons fouaciers, qui feurent negligens de corriger sa teste folle sus l'instant; et finablement tous les conseillers, capitaines, officiers et domestiques de Picrochole, lesquelz le auroient incite, loue ou conseille de sortir ses limites pour ainsi nous inquieter. " 

<><><><><><><><><><><><><><><><><><><><><><><><><><><><><><><><><><> 
Comment les victeurs Gargantuistes feurent recompensez apres la 
bataille. 

CHAPITRE LI 

 

Ceste concion faicte par Gargantua, feurent livrez les seditieux par luy requis, exceptez Spadassin, Merdaille et Menuail, lesquelz estoient fuyz six heures davant la bataille, l'un jusques au col de Laignel, d'une traicte, l'aultre jusques au val de Vyre, l'aultre jusques a Logroine , sans derriere soy reguarder ny prandre alaine par chemin, et deux fouaciers, lesquelz perirent en la journee. Aultre mal ne leurs feist Gargantua, sinon qu'il les ordonna pour tirer les presses a son imprimerie, laquelle il avoit nouvellement instituee. 

Puis ceulx qui la estoient mors il feist honorablement inhumer en la vallee des Noirettes et au camp de Bruslevieille . Les navres il feist panser et traicter en son grand nosocome. Apres advisa es dommaiges faictz en la ville et habitans, et les feist rembourcer de tous leurs interestz a leur confession et serment, et y feist bastir un fort chasteau, y commettant gens et guet pour a l'advenir mieulx soy defendre contre les soubdaines esmeutes. 

Au departir, remercia gratieusement tous les soubdars de ses legions qui avoient este a ceste defaicte, et les renvoya hyverner en leurs stations et guarnisons, exceptez aulcuns de la legion decumane, lesquelz il avoit veu en la journee faire quelques prouesses, et les capitaines des bandes, lesquelz il amena avecques soy devers Grandgousier. 

A la veue et venue d'iceulx, le bon homme feut tant joyeux que possible ne seroit le descripre. Adonc leur feist un festin, le plus magnificque, le plus abundant et plus delitieux que feust veu depuis le temps du roy Assuere . A l'issue de table, il distribua a chascun d'iceulx tout le parement de son buffet, qui estoit au poys de dis huyt cent mille quatorze bezans d'or en grands vases d'antique, grands poutz, grans bassins, grands tasses, couppes, potetz, candelabres, calathes, nacelles, violiers, drageouoirs et aultre telle vaisselle, toute d'or massif, oultre la pierrerie, esmail et ouvraige, qui, par estime de tous, excedoit en pris la matiere d'iceulx. Plus, leurs feist comter de ses coffres a chascun douze cens mille escutz contens, et d'abundant a chascun d'iceulx donna a perpetuite (excepte s'ilz mouroient sans hoirs) ses chasteaulx et terres voizines, selon que plus leurs estoient commodes : a Ponocrates donna La Roche Clermaud, a Gymnaste Le Couldray, a Eudemon Montpensier, Le Rivau a Tolmere, a Ithybole Montsoreau, a Acamas Cande, Varenes a Chironacte, Gravot a Sebaste, Quinquenays a Alexandre, Ligre a Sophrone, et ainsi de ses aultres places . 

<><><><><><><><><><><><><><><><><><><><><><><><><><><><><><><><><><> 
Comment Gargantua feist bastir pour le moyne l'abbaye de Theleme. 

CHAPITRE LII 

 

Restoit seulement le moyne a pourvoir, lequel Gargantua vouloit faire abbe de Seuille, mais il le refusa. Il luy voulut donner l'abbaye de Bourgueil ou de Sainct Florent , laquelle mieulx luy duiroit, ou toutes deux s'il les prenoit a gre; mais le moyne luy fist responce peremptoire que de moyne il ne vouloit charge ny gouvernement : 

" Car comment (disoit il) pourroy je gouverner aultruy, qui moy mesmes gouverner ne scaurois ? Si vous semble que je vous aye faict et que puisse a l'advenir faire service agreable, oultroyez moy de fonder une abbaye a mon devis. " 

La demande pleut a Gargantua, et offrit tout son pays de Theleme , jouste la riviere de Loyre, a deux lieues de la grande forest du Port Huault, et requist a Gargantua qu'il instituast sa religion au contraire de toutes aultres 

" Premierement doncques (dist Gargantua) il n'y fauldra ja bastir murailles au circuit, car toutes aultres abbayes sont fierement murees. 

- Voyre (dist le moyne), et non sans cause : ou mur y a et davant et derriere, y a force murmur, envie et conspiration mutue. " 

Davantaige, veu que en certains conventz de ce monde est en usance que, si femme aulcune y entre (j'entends des preudes et pudicques), on nettoye la place par laquelle elles ont passe, feut ordonne que, si religieux ou religieuse y entroit par cas fortuit, on nettoiroit curieusement tous les lieulx par lesquelz auroient passe. Et parce que es religions de ce monde tout est compasse, limite et reigle par heures, feut decrete que la ne seroit horrologe ny quadrant aulcun, mais selon les occasions et oportunitez seroient toutes les oeuvres dispensees; car (disoit Gargantua) la plus vraye perte du temps qu'il sceust estoit de compter les heures - quel bien en vient il? - et la plus grande resverie du monde estoit soy gouverner au son d'une cloche, et non au dicte de bon sens et entendement. Item, parce qu'en icelluy temps on ne mettoit en religion des femmes sinon celles que estoient borgnes, boyteuses, bossues, laydes, defaictes, folles, insensees, maleficiees et tarees, ny les hommes, sinon catarrez, mal nez, niays et empesche de maison ... 

" A propos (dist le moyne), une femme, qui n'est ny belle ny bonne, a quoy vault toille? 

- A mettre en religion, dist Gargantua. 

- Voyre (dist le moyne), et a faire des chemises . " 

Feut ordonne que la ne seroient repceues sinon les belles, bien formees et bien naturees, et les beaulx, bien formez et bien naturez. 

Item, parce que es conventz des femmes ne entroient les hommes sinon a l'emblee et clandestinement, feut decrete que ja ne seroient la les femmes au cas que n'y feussent les hommes, ny les hommes en cas que n'y feussent les femmes, 

Item, parce que tant hommes que femmes, une foys repceuez en religion, apres l'an de probation estoient forcez et astrinctz y demeurer perpetuellement leur vie durante, feust estably que tant hommes que femmes la repceuz sortiroient quand bon leurs sembleroit, franchement et entierement. 

Item, parce que ordinairement les religieux faisoient troys veuz, scavoir est de chastete, pauvrete et obedience, fut constitue que la honorablement on peult estre marie, que chascun feut riche et vesquist en liberte. 

Au reguard de l'eage legitime, les femmes y estoient repceues depuis dix jusques a quinze ans, les hommes depuis douze jusques a dix et huict. 

<><><><><><><><><><><><><><><><><><><><><><><><><><><><><><><><><><> 
Comment feust bastie et dotee l'abbaye des Thelemites. 

CHAPITRE LIII 

 

Pour le bastiment et assortiment de l'abbaye, Gargantua feist livrer de content vingt et sept cent mille huyt cent trente et un moutons a la grand laine, et par chascun an, jusques a ce que le tout feust parfaict, assigna, sus la recepte de la Dive , seze cent soixante et neuf mille escuz au soleil, et autant a l'estoille poussiniere . Pour la fondation et entretenement d'icelle donna a perpetuite vingt troys cent soixante neuf mille cinq cens quatorze nobles a la rose de rente fonciere, indemnez, amortyz, et solvables par chascun an a la porte de l'abbaye, et de ce leurs passa belles lettres. 

Le bastiment feut en figures exagone, en telle facon que a chascun angle estoit bastie une grosse tour ronde a la capacite de soixante pas en diametre, et estoient toutes pareilles en grosseur et protraict. La riviere de Loyre decoulloit sus l'aspect de septentrion. Au pied d'icelle estoit une des tours assise, nommee Artice, et tirant vers l'Orient, estoit une aultre nommee Calaer; l'aultre ensuivant Anatole; l'aultre apres Mesembrine; l'aultre apres Hesperie; la derniere Cryere. Entre chascune tour estoit espace de troys cent douze pas . Le tout basty a six estages, comprenent les caves soubz terre pour un. Le second estoit voulte a la forme d'une anse de panier; le reste estoit embrunche de guy [gypse] de Flandres a forme de culz de lampes, le dessus couvert d'ardoize fine, avec l'endousseure de plomb a figures de petitz manequins et animaulx bien assortiz et dorez, avec les goutieres que yssoient hors la muraille, entre les croyzees, pinctes en figure diagonale de or et azur, jusques en terre, ou finissoient en grands eschenaulx qui tous conduisoient en la riviere par dessoubz le logis. 

Ledict bastiment estoit cent foys plus magnificque que n'est Bonivet, ne Chambourg, ne Chantilly ; car en ycelluy estoient neuf mille troys cens trente et deux chambres, chascune guarnie de arriere chambre, cabinet, guarde robbe, chapelle, et yssue en une grande salle . Entre chascune tour, au mylieu dudict corps de logis, estoit une viz brizee dedans icelluy mesmes corps de laquelle les marches estoient part de porphyre, part de pierre Numidicque, part de marbre serpentin, longues de xxij : piedz; l'espesseur estoit de troys doigtz, l'assiete par nombre de douze entre chascun repous. En chascun repous estoient deux beaulx arceaux d'antique par lesquelz estoit repceu la clarte, et par iceulx on entroit en un cabinet faict a clere voys, de largeur de ladicte viz. Et montoit jusques au dessus la couverture, et la finoit en pavillon. Par icelle viz on entroit de chascun couste en une grande salle, et des salles es chambres. 

Depuis la tour Artice jusques a Cryere estoient les belles grandes librairies, en Grec, Latin, Hebrieu, Francoys, Tuscan et Hespaignol, disparties par les divers estaiges selon iceulx langaiges. Au mylieu estoit une merveilleuse viz, de laquelle l'entree estoit par le dehors du logis en un arceau large de six toizes. Icelle estoit faicte en telle symmetrie et capacite que six hommes d'armes, la lance sus la cuisse, povoient de front ensemble monter jusques au dessus de tout le bastiment . 

Depuis la tour Anatole jusques a Mesembrine estoient belles grandes galleries, toutes pinctes des antiques prouesses, histoires et descriptions de la terre. Au milieu estoit une pareille montee et porte comme avons dict du couste de la riviere. Sus icelle porte estoit escript, en grosses lettres antiques, ce que s'ensuit : 

<><><><><><><><><><><><><><><><><><><><><><><><><><><><><><><><><><> 
Inscription mise sur la grande porte de Theleme. 

CHAPITRE LIV 


Cy n'entrez pas, hypocrites, bigotz, 
Vieulx matagotz, marmiteux, borsouflez, 
Torcoulx , badaux, plus que n'estoient les Gotz, 
Ny Ostrogotz, precurseurs des magotz 
Haires, cagotz, caffars empantouflez, 
Gueux mitouflez, frapars escorniflez, 
Befflez, enflez, fagoteurs de tabus; 
Tirez ailleurs pour vendre vos abus. 


      Vos abus meschans 
      Rempliroient mes camps 
      De meschancete; 
      Et par faulsete 
      Troubleroient mes chants 
      Vous abus meschans. 

Cy n'entrez pas, maschefains practiciens, 
Clers basauchiens mangeurs du populaire. 
Officiaux, scribes et pharisiens, 
Juges anciens, qui les bons parroiciens 
Ainsi que chiens mettez au capulaire; 
Vostre salaire est au patibulaire 
Allez y braire, icy n'est faict exces 
Dont en voz cours on deust mouvoir proces. 

      Proces et debatz 
      Peu font cy d'esbatz, 
      Ou l'on vient s'esbatre. 
      A vous, pour debatre 
      Soient en pleins cabatz 
      Proces et debatz. 

Cy n'entrez pas, vous, usuriers chichars, 
Briffaulx , leschars, qui tousjours amassez, 
Grippeminaulx, avalleurs de frimars, 
Courbez, camars, qui en vos coquemars 
De mille marcs ja n'auriez assez. 
Poinct esgassez n'estes, quand cabassez 
Et entassez, poiltrons a chiche face : 
La maIe mort en ce pas vous deface. 

      Face non humaine 
      De telz gens, qu'on maine 
      Raire ailleurs : ceans 
      Ne seroit seans; 
      Vuidez ce dommaine, 
      Face non humaine. 

Cy n'entrez pas, vous rassotez mastins , 
Soirs ny matins, vieux chagrins, et jaloux; 
Ny vous aussi, seditieux mutins, 
Larves, lutins, de Dangier palatins , 
Grecs ou Latins, plus a craindre que loups; 
Ny vous gualous, verollez jusqu'a l'ous; 
Portez vos loups ailleurs paistre en bonheur, 
Croustelevez , remplis de deshonneur. 

      Honneur, los, deduict, 
      Ceans est deduict 
      Par joyeux acords; 
      Tous sont sains au corps; 
      Par ce, bien leur dict 
      Honneur, los, deduict. 

Cy entrez, vous, et bien soyez venus 
Et parvenuz, tous nobles chevaliers ! 
Cy est le lieu ou sont les revenuz 
Bien advenuz; affin que entretenuz 
Grands et menuz, tous soyez a milliers. 
Mes familiers serez et peculiers : 
Frisques, gualliers, joyeux, plaisans, mignons 
En general tous gentilz compaignons. 

      Compaignons gentilz, 
      Serains et subtilz, 
      Hors de vilite, 
      De civilite 
      Cy sont les oustilz, 
      Compaignons gentilz. 

Cy entrez, vous, qui le sainct Evangile 
En sens agile annoncez, quoy qu'on gronde : 
Ceans aurez un refuge et bastille 
Contre l'hostile erreur, qui tant postille 
Par son faulx stile empoizonner le monde: 
Entrez, qu'on fonde ici la foy profonde, 
Puis, qu'on confonde, et par voix et par rolle, 
Les ennemys de la saincte parolle ! 

      La parolle saincte 
      Ja ne soit extainte 
      En ce lieu tres sainct; 
      Chascun en soit ceinct; 
      Chascune ayt enceincte 
      La parolle saincte 

Cy entrez, vous, dames de hault paraige ! 
En franc couraige entrez y en bon heur, 
Fleurs de beaulte, a celeste visaige, 
A droit corsaige, a maintien prude et saige. 
En ce passaige est le sejour d'honneur. 
Le hault seigneur, qui du lieu fut donneur 
Et guerdonneur, pour vous l'a ordonne, 
Et pour frayer a tout prou or donne . 

      Or donne par don 
      Ordonne pardon 
      A cil qui le donne, 
      Et tres bien guerdonne 
      Tout mortel preud'hom 
      Or donne par don . 

<><><><><><><><><><><><><><><><><><><><><><><><><><><><><><><><><><> 
Comme estoit le manoir des Thelemites 

CHAPITRE LV 

Au millieu de la basse court estoit une fontaine magnificque de bel alabastre; au dessus les troys Graces, avecques cornes d'abondance, et gettoient l'eau par les mamelles, bouche, aureilles, yeulx, et aultres ouvertures du corps. 

Le dedans du logis sus ladicte basse court estoit sus gros pilliers de cassidoine et porphyre, a beaux ars d'antique, au dedans desquelz estoient belles gualeries, longues et amples, aornees de pinctures, de cornes de cerfs, licornes, rhinoceros, hippopotames, dens de elephans, et aultres choses spectables. 

Le logis des dames comprenoit depuis la tour Artice jusques a la porte Mesembrine. Les hommes occupoient le reste. Devant ledict logis des dames, affin qu'elles eussent l'esbatement, entre les deux premieres tours, au dehors, estoient les lices, l'hippodrome, le theatre, et natatoires, avecques les bains mirificques a triple solier, bien garniz de tous assortemens, et foyzon d'eau de myre. 

Jouxte la riviere estoit le beau jardin de plaisance; au millieu d'iceluy, le beau labirynte. Entre les deux aultres tours estoient les jeux de paulme et de grosse balle. Du couste de la tour Cryere estoit le vergier, plein de tous arbres fructiers, tous ordonnees en ordre quincunce. Au bout estoit le grand parc, foizonnant en toute sauvagine. 

Entre les tierces tours estoient les butes pour l'arquebuse, l'arc, et l'arbaleste; les offices hors la tour Hesperie, a simple estaige; l'escurye au dela des offices; la faulconnerie au davant d'icelles, gouvernee par asturciers bien expers en l'art, et estoit annuellement fournie par les Candiens, Venitiens et Sarmates, de toutes sortes d'oiseaux paragons, aigles, gerfaulx, autours, sacres, laniers, faulcons, esparviers, esmerillons , et aultres, tant bien faictz et domesticquez que, partans du chasteau pour s'esbatre es champs, prenoient tout ce que rencontroient. La venerie estoit un peu plus loing, tyrant vers le parc. 

Toutes les salles, chambres et cabinetz, estoient tapissez en diverses sortes, selon les saisons de l'annee. Tout le pave estoit couvert de drap verd. Les lictz estoient de broderie. En chascune arriere chambre estoit un miroir de christallin, enchasse en or fin, au tour garny de perles, et estoit de telle grandeur qu'il pouvoit veritablement representer toute la personne . A l'issue des salles du logis des dames, estoient les parfumeurs et testonneurs, par les mains desquelz passoient les hommes, quand ilz visitoient les dames. Iceulx fournissoient par chascun matin les chambres des dames d'eau rose, d'eau de naphe, et d'eau d'ange , et a chascune la precieuse cassollette, vaporante de toutes drogues aromatiques. 

<><><><><><><><><><><><><><><><><><><><><><><><><><><><><><><><><><> 
Comment estoient vestuz les religieux et religieuses de Theleme. 

CHAPITRE LVI 

 

Les dames, au commencement de la fondation, se habilloient a leur plaisir et arbitre. Depuis, feurent reformeez par leur franc vouloir en la facon que s'ensuyt . 

Elles portoient chausses d'escarlatte, ou de migraine et passoient lesdictes chausses le genoul au dessus par troys doigtz justement, et ceste liziere estoit de quelque belles broderies et descoupeures. Les jartieres estoient de la couleur de leurs bracelletz, et comprenoient le genoul au dessus et dessoubz. Les souliers, escarpins et pantoufles de velours cramoysi rouge ou violet, deschiquettees A barbe d'escrevisse. 

Au dessus de la chemise vestoient la belle vasquine de quelque beau camelot de soye. Sus icelle vestoient la verdugale de tafetas blanc, rouge, tanne, grys, etc., au dessus la cotte de tafetas d'argent faict a broderies de fin or et a l'agueille entortille, ou, selon que bon leur sembloit, et correspondent a la disposition de l'air, de satin, damas, velour orange, tanne, verd, cendre, bleu, jaune clair, rouge cramoysi, blanc, drap d'or, toille d'argent, de canetille, de brodure, selon les festes. 

Les robbes, selon la saison, de toille d'or a frizure d'argent, de satin rouge couvert de canetille d'or, de tafetas blanc, bleu, noir, tanne, sarge de soye, camelot de soye, velours, drap d'argent, toille d'argent, or traict, velours ou satin porfile d'or en diverses protraictures. 

En este, quelques jours, en lieu de robbes portoient belles marlottes , des parures susdictes, ou quelques bernes a la moresque, de velours violet a frizure d'or sus canetille d'argent, ou a cordelieres d'or, guarnies aux rencontres de petites perles Indicques . Et tousjours le beau panache, scelon les couleurs des manchons, et bien guarny de papillettes . En hyver, robbes de tafetas des couleurs comme dessus, fourrees de loups cerviers, genettes noires, martres de Calabre, zibelines, et aultres fourrures precieuses. 

Les patenostres , anneauls, jazerans, carcans, estoient de fines pierreries, escarboucles, rubys balays, diamans, saphiz, esmeraudes, turquoyses, grenatz, agathes, berilles, perles, et unions d'excellence. 

L'acoustrement de la teste estoit selon le temps . en hyver a la mode Francoyse; au printemps a l'Espagnole; en este a la Tusque, exceptez les festes et dimanches, esquelz portoient accoustrement Francoys, parce qu'il est plus honorable et mieulx sent la pudicite matronale. 

Les hommes estoient habillez a leur mode. chausses, pour le bas, d'estamet ou serge drapee, d'escarlatte, de migraine, blanc ou noir; les hault de velours d'icelles couleurs, ou bien pres approchantes, brodees et deschiquetees selon leur invention; le pourpoint de drap d'or, d'argent, de velours, satin, damas, tafetas, de mesmes couleurs, deschiquettes, broudez et acoustrez en paragon; les aguillettes, de soye de mesmes couleurs; les fers d'or bien esmaillez; les sayes et chamarres de drap d'or, toille d'or, drap d'argent, velours porfile a plaisir; les robbes autant precieuses comme des dames; les ceinctures de soye, des couleurs du pourpoint; chascun la belle espee au couste, la poignee doree, le fourreau de velours de la couleur des chausses, le bout d'or et de orfevrerie; le poignart de mesmes; le bonnet de velours noir, garny de force bagues et boutons d'or; la plume blanche par dessus, mignonnement partie a paillettes d'or, au bout desquelles pendoient en papillettes beaulx rubiz, esmeraudes, etc. 

Mais telle sympathie estoit entre les hommes et les femmes que par chascun jour ils estoient vestuz de semblable parure, et pour a ce ne faillir, estoient certains gentilz hommes ordonnez pour dire es hommes, par chascun matin, quelle livree les dames vouloient en icelle journee porter, car le tout estoit faict selon l'arbitre des dames. 

En ces vestemens tant propres et accoustremens tant riches ne pensez que eulx ny elles perdissent temps aulcun, car les maistres des garderobbes avoient toute la vesture tant preste par chascun matin, et les dames de chambre tant bien estoient aprinses que en un moment elles estoient prestes et habillez de pied en cap. Et, pour iceulx acoustremens avoir en meilleur oportunite, au tour du boys de Theleme estoit un grand corps de maison long de demye lieue, bien clair et assorty, en laquelle demouroient les orfevres, lapidaires, brodeurs, tailleurs, tireurs d'or, veloutiers, tapissiers, et aultelissiers, et la oeuvroient chascun de son mestier, et le tout pour les susdictz religieux et religieuses. Iceulx estoient fourniz de matiere et estoffe par les mains du seigneur Nausiclete , lequel par chascun an leurs rendoit sept navires des isles de Perlas et Canibales , chargees de lingotz d'or, de soye crue, de perles et pierreries. Si quelques unions tendoient a vetuste et changeoient de naifve blancheur, icelles par leur art renouvelloient en les donnant a manger a quelques beaulx cocqs , comme on baille cure es faulcons. 

<><><><><><><><><><><><><><><><><><><><><><><><><><><><><><><><><><> 
Comment estoient reiglez les Thelemites a leur maniere de vivre. 

CHAPITRE LVII 

 

Toute leur vie estoit employee non par loix, statuz ou reigles, mais selon leur vouloir et franc arbitre. Se levoient du lict quand bon leur sembloit, beuvoient, mangeoient, travailloient, dormoient quand le desir leur venoit; nul ne les esveilloit, nul ne les parforceoit ny a boyre, ny a manger, ny a faire chose aultre quelconques. Ainsi l'avoit estably Gargantua. En leur reigle n'estoit que ceste clause : 

FAY CE QUE VOULDRAS, 

parce que gens liberes, bien nez , bien instruictz, conversans en compaignies honnestes, ont par nature un instinct et aguillon, qui tousjours les poulse a faictz vertueux et retire de vice, lequel ilz nommoient honneur. Iceulx, quand par vile subjection et contraincte sont deprimez et asserviz detournent la noble affection, par laquelle a vertuz franchement tendoient, a deposer et enfraindre ce joug de servitude; car nous entreprenons tousjours choses defendues et convoitons ce que nous est denie. 

Par ceste liberte entrerent en louable emulation de faire tous ce que a un seul voyaient plaire. Si quelq'un ou quelcune disoit : " Beuvons, " tous buvoient; si disoit : " Jouons, " tous jouoient; si disoit : " Allons a l'esbat es champs, " tous y alloient. Si c'estoit pour voller ou chasser, les dames, montees sus belles hacquenees avecques leurs palefroy gourrier, sus le poing, mignonement enguantele, portoient chascune ou un esparvier, ou un laneret, ou un esmerillon . Les hommes portoient les aultres oyseaulx. 

Tant noblement estoient apprins qu'il n'estoit entre eulx celluy ne celle qui ne sceust lire, escripre, chanter, jouer d'instrumens harmonieux, parler de cinq et six langaiges, et en iceulx composer tant en carme, que en oraison solue. Jamais ne feurent veuz chevaliers tant preux, tant gualans, tant dextres a pied et a cheval, plus vers, mieulx remuans, mieulx manians tous bastons, que la estoient, jamais ne feurent veues dames tant propres, tant mignonnes, moins fascheuses, plus doctes a la main, a l'agueille, a tout acte muliebre honneste et libere, que la estoient. 

Par ceste raison, quand le temps venu estoit que aulcun d'icelle abbaye, ou a la requeste de ses parens, ou pour aultres causes, voulust issir hors, avecques soy il emmenoit une des dames, celle laquelle l'auroit prins pour son devot, et estoient ensemble mariez; et, si bien avoient vescu a Theleme en devotion et amytie, encores mieulx la continuoient ilz en mariaige : d'autant se entreaymoient ilz a la fin de leurs jours comme le premier de leurs nopces. 

Je ne veulx oublier vous descripre un enigme qui fut trouve aux fondemens de l'abbaye en une grande lame de bronze. Tel estoit comme s'ensuyt : 

<><><><><><><><><><><><><><><><><><><><><><><><><><><><><><><><><><> 
Enigme en prophetie. 

CHAPITRE LVIII 


Pauvres humains qui bon heur attendez , 
Levez vos cueurs et mes dictz entendez. 
S'il est permis de croyre fermement 
Que par les corps qui sont au firmament 
Humain esprit de soy puisse advenir 
A prononcer les choses a venir, 
Ou, si t'on peut par divine puissance 
Du sort futur avoir la congnoissance, 
Tant que l'on juge en asseure discours 
Des ans loingtains la destinee et cours, 
Je fois scavoir a qui le veult entendre 
Que cest hyver prochain, sans plus attendre, 
Voyre plus tost, en ce lieu ou nous sommes 
Il sortira une maniere d'hommes 
Las du repoz et faschez du sejour, 
Qui franchement iront, et de plein jour, 
Subourner gens de toutes qualitez 
A different et partialitez. 
Et qui vouldra les croyre et escouter 
(Quoy qu'il en doibve advenir et couster), 
Ilz feront mettre en debatz apparentz 
Amys entre eulx et les proches parents; 
Le filz hardy ne craindra l'impropere 
De se bender contre son propre pere; 
Mesmes les grandz, de noble lieu sailliz, 
De leurs subjectz se verront assailliz, 
Et le debvoir d'honneur et reverence 
Perdra pour lors tout ordre et difference, 
Car ilz diront que chascun a son tour 
Doibt aller hault et puis faire retour, 
Et sur ce poinct aura tant de meslees, 
Tant de discordz, venues et allees, 
Que nulle histoyre, ou sont les grands merveilles, 
A faict recit d'esmotions pareilles. 
Lors se verra maint homme de valeur, 
Par l'esguillon de jeunesse et chaleur 
Et croire trop ce fervent appetit, 
Mourir en fleur et vivre bien petit. 
Et ne pourra nul laisser cest ouvrage, 
Si une fois il y met le couraige, 
Qu'il n'ayt emply par noises et debatz 
Le ciel de bruit et la terre de pas. 
Alors auront non moindre authorite 
Hommes sans foy que gens de verite; 
Car tous suyvront la creance et estude 
De l'ignorante et sotte multitude, 
Dont le plus lourd sera receu pour juge. 
O dommaigeable et penible deluge! 
Deluge, dy je et a bonne raison, 
Car ce travail ne perdra sa saison 
Ny n'en sera delivree la terre 
Jusques a tant qu'il en sorte a grand erre 
Soubdaines eaux, dont les plus attrempez 
En combatant seront pris et trempez, 
Et a bon droict, car leur cueur, adonne 
A ce combat, n'aura point perdonne 
Mesme aux troppeaux des innocentes bestes, 
Que de leurs nerfz et boyaulx deshonnestes 
Il ne soit faict, non aux Dieux sacrifice, 
Mais aux mortelz ordinaire service. 
Or maintenant je vous laisse penser 
Comment le tout se pourra dispenser 
Et quel repoz en noise si profonde 
Aura le corps de la machine ronde ! 
Les plus heureux, qui plus d'elle tiendront, 
Moins de la perdre et gaster s'abstiendront, 
Et tascheront en plus d'une maniere 
A l'asservir et rendre prisonniere 
En tel endroict que la pauvre deffaicte 
N'aura recours que a celluy qui l'a faicte; 
Et, pour le pis de son triste accident, 
Le clair soleil, ains que estre en Occident, 
Lairra espandre obscurite sur elle 
Plus que d'eclipse ou de nuict naturelle, 
Dont en un coup perdra sa liberte 
Et du hault ciel la faveur et clarte, 
Ou pour le moins demeurera deserte. 
Mais elle, avant ceste ruyne et perte, 
Aura longtemps monstre sensiblement 
Un violent et si grand tremblement, 
Que lors Ethna ne feust tant agitee 
Quand sur un filz de Titan fut jectee; 
Et plus soubdain ne doibt estre estime 
Le mouvement que feit Inarime 
Quand Tiphoeus si fort se despita 
Que dens la mer les montz precipita. 
Ainsi sera en peu d'heure rengee 
A triste estat, et si souvent changee, 
Que mesme ceulx qui tenue l'auront 
Aulx survenans occuper la lairront. 
Lors sera pres le temps bon et propice 
De mettre fin a ce long exercice : 
Car les grans eaulx dont oyez deviser 
Feront chascun la retraicte adviser; 
Et toutesfoys, devant le partement, 
On pourra veoir en l'air apertement 
L'aspre chaleur d'une grand flamme esprise 
Pour mettre a fin les eaulx et l'entreprise. 
Reste, en apres ces accidens parfaictz, 
Que les esleuz joyeusement refaictz 
Soient de tous biens et de manne celeste, 
Et d'abondant par recompense honeste 
Enrichiz soient; les aultres en la fin 
Soient denuez. C'est la raison, affin 
Que, ce travail en tel poinct termine, 
Un chascun ayt son sort predestine. 
Tel feut l'accord. O qu'est a reverer 
Cil qui en fin pourra perseverer ! 

La lecture de cestuy monument parachevee, Gargantua souspira profondement, et dist es assistans : 

" Ce n'est de maintenant que les gens reduictz a la creance Evangelicque sont persecutez; mais bien heureux est celluy qui ne sera scandalize et qui tousjours tendra au but, au blanc que Dieu, par son cher Filz nous a prefix, sans par ses affections charnelles estre distraict ny diverty. " 

Le moyne dist : 

" Que pensez vous, en vostre entendement, estre par cest enigme designe et signifie? 

- Quoy? (dist Gargantua). Le decours et maintien de verite divine. 

- Par sainct Goderan (dist le moyne ), telle n'est mon exposition; le stille est de Merlin le Prophete . Donnez y allegories et intelligences tant graves que vouldrez, et y ravassez, vous et tout le monde, ainsy que vouldrez. De ma part, je n'y pense aultre sens enclous q'une description du jeu de paulme soubz obscures parolles. Les suborneurs de gens sont les faiseurs de parties, qui sont ordinairement amys, et, apres les deux chasses faictes, sont hors le jeu celluy qui y estoyt et l'aultre y entre. On croyt le premier qui dict si l'esteuf est sus ou soubs la chorde . Les eaulx sont les sueurs; les chordes des raquestes sont faictes de boyaux de moutons ou de chevres; la machine ronde est la pelote ou l'esteuf. Apres le jeu, on se refraischit devant un clair feu, et change l'on de chemise, et voluntiers bancquete l'on, mais plus joyeusement ceulx qui ont guaingne. Et grand chere! " 

 

     FIN 

 


------------------------- FIN DU FICHIER gargantua2 --------------------------------
